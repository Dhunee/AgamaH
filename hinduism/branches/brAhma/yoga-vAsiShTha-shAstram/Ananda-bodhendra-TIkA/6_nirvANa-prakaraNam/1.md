+++
title = "१"

+++
निर्वाणप्रकरणस्य पूर्वार्धम् ६ ।  
  
# ००१
प्रथमः सर्गः १  
  
श्रीवाल्मीकिरुवाच ।  
  
उपशमप्रकरणादनन्तरमिदं शृणु ।  
त्वं निर्वाणप्रकरणं ज्ञातं निर्वाणदायि यत् ॥ १ ॥  
  
शिवमभयमनाद्यनन्तमध्यं परमसुखाद्वयबोधमात्रसारम् ।  
उपरतसकलभ्रं विशुद्धं निजमहसा स्फुरदात्मतत्त्वमीडे ॥ १ ॥  
  
उत्पत्तिस्थित्युपशमाख्यैस्त्रिभिः प्रकरणैर्जगज्जन्मस्थितिलयबोधकानां अथात   
आदेशो नेतिनेति इत्यादिसर्वप्रपञ्चनिषेधकानां च   
वेदान्तवाक्यानामध्यारोपापवादन्यायेनात्मतत्त्वव्युत्पादकतया   
वासनाक्षयमनोनाशपर्यन्तज्ञानेन परमपुरुषार्थे तात्पर्यपर्यवसानं   
दर्शितम् । अथेदानीं यत्र नान्यत्पश्यति नान्यच्छृणोति नान्यद्विजानाति स भूमा यो   
वै भूमा तत्सुखम् यतो वाचो निवर्तन्ते अप्राप्य मनसा सह आनन्दं ब्रह्मणो   
विद्वान्न विमेति कुतश्चन तदेतद्ब्रह्मापूर्वमनपरमनन्तरमबाह्यमयमात्मा   
ब्रह्म सर्वानुभूः निष्कलं निष्क्रियं शान्तं निरवद्यं निरञ्जनम् । अमृतस्य   
परं सेतुं दग्धेन्धनमिवानलम् इत्यादिश्रुतितात्पर्यसिद्धं   
प्रागुक्तसर्वसाधनसाध्यसाक्षात्कारज्ञानफलं निर्वाणं व्युत्पादयितुं   
निर्वाणाख्यमिदं प्रकरणं श्रावयितुं भगवान् श्रीवाल्मीकिरुवाच##-  
  
मुनिवाक्यादिहोत्थानं श्रोतृणामाह्निकी क्रिया ।  
श्रुतार्थचिन्तानिद्राभ्यां रात्रियापनमीर्यते ॥ १ ॥  
  
तत्रादौ पूर्वोत्तरप्रकरणयोर्हेतुतासङ्गतिं सूचयन् वक्तव्यं प्रतिजानीते##-  
मृल्लोहविस्फुलिङ्गादिदृष्टान्तैः वाचारम्भणं विकारो नामधेयं त्रीणि   
रूपाणीत्येव सत्यम् इति श्रुतिप्रदर्शितन्यायेनैव अन्नेन सोम्य   
शुङ्गेनापोमूलमन्विच्छाद्भिः सोम्य शुङ्गेन तेजोमूलमन्विच्छ तेजसा सोम्य   
शुङ्गेन सन्मूलमन्विच्छ सन्मूलाः सोम्येमाः सर्वाः प्रजाः सदायतनाः   
सत्प्रतिष्ठाः स य एषोऽणिमैतदात्म्यमिदं सर्वं तत्सत्यं स आत्मा इति   
श्रुतितात्पर्यविषये ऐकात्म्ये पर्यवसानव्युत्पादनपरप्रकरणत्रयानन्तरं   
तत्फलीभूतस्य सत्यं ज्ञानमनन्तं ब्रह्म नित्यं विज्ञानमानन्दं ब्रह्म   
आनन्दो ब्रह्मेति व्यजानात् इत्यादिश्रुतिदर्शितस्वरूपलक्षणस्य तत्त्वमसि श्वेतकेतो   
अयमात्मा ब्रह्म सर्वानुभूः इत्यादिमहावाक्यार्थस्य [तद्बोधकफल इति   
पाठः ।] तद्बोधफलनिर्वाणस्वरूपस्य च व्युत्पादकत्वान्निर्वाणाख्यं   
प्रकरणं शृण्वित्यर्थः ॥ १ ॥  
  
कथयत्येवमुद्दामवचने मुनिनायके ।  
श्रवणैकरसे मौनस्थिते राजकुमारके ॥ २ ॥  
  
प्रतिज्ञातमर्थं प्रस्तुतकथामेवावलम्ब्य   
वर्णयिष्यन्नुपशमप्रकरणोपदेशान्ते दशरथसभायां यद्वृत्तं तदाह##-  
षोडशस्थेनान्वयः । मुनिनायके वसिष्ठे । राजकुमारके रामे ॥ २ ॥  
  
मुनिवागर्थनिक्षिप्तमनस्यस्ततपःक्रिये ।   
राजलोके गतस्पन्दे चित्रार्पित एव स्थिते ॥ ३ ॥  
  
अस्ता त्यक्ता तपो मानसं बाह्यार्थालोचनं क्रिया शरीरचेष्टा च येन । तदेवाह##-  
  
वसिष्ठवचसामर्थं विचारयति सादरम् ।  
लसदङ्गुलिभङ्गेन मुनिसार्थं स्फुरद्भ्रुवि ॥ ४ ॥  
  
अङ्गुलिभङ्गेन उत्क्षिप्ततर्जनीचेष्टाभिनयेन । स्फुरद्भ्रुवि । सभ्रूभङ्गमिति यावत्   
॥ ४ ॥  
  
विस्मयालोकनोल्लासप्रोत्फुल्लनयनालिनि ।  
पुरन्ध्रिवर्गे गम्भीरतरुमञ्जरितां गते ॥ ५ ॥  
  
विस्मयः परमाश्चर्यरूपः प्रत्यगात्मा तदालोकनोल्लासेन गम्भीरा   
मकरन्दत्वादनासक्तभ्रमरैर्निष्कम्पशब्दा या तरुमञ्जरी तद्भावमिव गते ॥ ५ ॥  
  
खे वासरचतुर्भागदेशे दिनकरे स्थिते ।  
किञ्चिज्ज्ञानोदयात्सौम्ये किञ्चिच्छममुपेयुषि ॥ ६ ॥  
  
यत्र वासरस्य चतुर्थभागमात्रावशेषो लक्ष्यते तस्मिन्देशे प्रदेशे श्रवणायेव   
स्थिते । अतएव किञ्चिज्ज्ञानोदयादिव सौम्ये दृष्टिप्रिये   
किञ्चित्तापोपशममुपेयुषीवेत्युत्तरादनुकृष्यान्वयः ॥ ६ ॥  
  
श्रवणयिव संशान्ते वितानस्पन्दमालिते ।  
मौनं मरुति मन्दारमधुरामोददायिनि ॥ ७ ॥  
  
श्रवणायेव संशान्ते इत्येतद्देहलीदीपन्यायेन मरुतीत्यत्रापि सम्बध्यते ।   
कुसुमवितानस्पन्देन मालिते स्रग्विणि । अतएव मन्दारमधुरामोददायिनि ॥ ७ ॥  
  
पुष्पदामसुषुप्तासु महाभ्रमरपङ्क्तिषु ।  
ज्ञातज्ञेयतया नूनं सम्यग्ध्यानवतीष्विव ॥ ८ ॥  
  
मुक्ताजालकलापान्तर्गतास्वन्तरभूमिषु ।  
कचत्यपगतस्पन्दं तोये श्रोतुमिवास्थिते ॥ ९ ॥  
  
मुक्तामयानां जालकलापानां जालाकारवापीवरणानां [वरणं   
वृतिराच्छादनं वा।] अन्तर्गतासु अन्तरभूमिषु मध्यस्थवापीप्रदेशेषु   
श्रोतुमास्थिते सोत्कण्ठ इव अपगतस्पन्दं निश्चलं कचति   
मुक्तादिप्रभाभिर्दीप्यमाने सति ॥ ९ ॥  
  
गृहान्तरं प्रविष्टेषु गवाक्षे दूरमंशुषु ।  
विश्रामार्थमिवादीर्घं नभःपान्थेषु शीतलम् ॥ १० ॥  
  
अंशुषु रविरश्मिषु शीतलं गृहान्तरं श्रवणशालामध्यं विश्रामार्थमिव   
प्रविष्टेषु । देशतः कालतश्च आदीर्वं नभसि पान्थेषु । चिरदूरप्रचारश्रान्तेष्विति   
यावत् ॥ १० ॥  
  
मुक्ताजालप्रभाजालभस्मनोद्धूलितात्मनि ।  
शंसतीव शमं शाम्यद्दिनदेहे दिवातपे ॥ ११ ॥  
  
शाम्यतो दिनस्य देहभूते मुक्ताजालकानां प्रभाजाललक्षणेन भस्मना   
उद्धूलितात्मनि तदन्तःप्रविष्टे दिवातपे तपस्विलक्षणे स्वात्मनि शमं शान्तिगुणं   
शंसति सूचयतीव सति ॥ ११ ॥  
  
करे लीलासरोजेषु शेखरेषु च भूभृताम् ।  
श्रुत्वा सुरसमामोदादवृत्तिषु मनस्स्विव ॥ १२ ॥  
  
भूभृतां राज्ञां करे पाणौ शेखरेषु शिरस्सु च स्थितेषु लीलासरोजेषु शोभना   
रसा यस्मिंस्तत्सुरसं वसिष्ठोपदेशं श्रुत्वा आमोदादानन्दाविर्भावात्तेषां   
मनस्स्विव अवृत्तिषु निमीलनोन्मुखेषु सत्सु ॥ १२ ॥  
  
बालकेष्वज्ञलोकेषु लीलापक्षिषु सादरम् ।  
भोजनार्थं वधूलोकमुपरुन्धत्स्वनारतम् ॥ १३ ॥  
  
लीलापक्षिषु पञ्जरस्थशुकादिषु उपरुन्धत्सु । त्वरयत्स्विति यावत् ॥ १३ ॥  
  
भ्रमद्भ्रमरपक्षोत्थवातधूतरजस्यलम् ।  
कौमुदे परिविश्रान्ते चामरेष्वक्षिपक्ष्मसू ॥ १४ ॥  
  
कौमुदे ईषद्विकासोन्मुखकुमुदसम्बन्धिनि भ्रमद्भ्रमराणां   
पक्षोत्थैर्वातैरुद्धूते रजसि चामरेष्वक्षिपक्ष्मसु च परितो विश्रान्ते सति ॥ १४ ॥  
  
रश्मिष्वगगुहोन्मुक्तच्छायाजालभयादिव ।  
गवाक्षादिष्विवोड्डीय प्रविष्टेषु गृहान्तरम् ॥ १५ ॥  
  
सूर्यरश्मिषु अगानां मेर्वादिपर्वतानां गुहाभ्य   
उन्मुक्ताच्छायासमूहात्मकात्तमसो भयादिव उड्डीय पलाय्य गवाक्षादिषु द्वारेषु   
निलयनाय गृहान्तरं गृहमध्यं प्रविष्टेष्विव ॥ १५ ॥  
  
आसीद्दिनचतुर्भागसत्तावेदनतत्परः ।  
भेरीपठहशङ्खानां दिङ्मुखापूरको ध्वनिः ॥ १६ ॥  
  
दिनचतुर्थभागस्य सत्ता परिशेषस्तस्यावेदने तत्परः ॥ १६ ॥  
  
तेन तत्तारमप्याशु वचोऽन्तर्धानमाययौ ।  
मौनं जलदनादेन मायूर इव निखनः ॥ १७ ॥  
  
तेन ध्वनिता तत्तारमपि मुनेरिदं मौनं वासिष्ठं वचः अन्तर्धानमाययौ ॥ १७ ॥  
  
आक्षुब्धा क्षुब्धपक्षालिः पञ्जरस्था खगावली ।  
भूकम्पे तरसाऽऽतालीपल्लवेव वनावली ॥ १८ ॥  
  
तरसा जवेन [बलेन इति पाठः] आक्षुब्धा सञ्चलिता जातेत्यर्थः । आतालीपल्लवा   
आकम्पिततालीदला वनावलीव ॥ १८ ॥  
  
आययुर्भयवित्रस्ता बाला धात्रीकुचान्तरम् ।  
सारवं प्रावृषीवाब्धाः प्रोन्नतं शृङ्गकोटरम् ॥ १९ ॥  
  
सारवं रोदनशब्दसहितं यथा स्यात्तथा शृङ्गकोटरं   
शृङ्गद्वयमध्यमिव ॥ १९ ॥  
  
उत्तस्थुरवतंसेभ्यो भूभृतां भ्रमरस्रजः ।  
ईषत्करालवाहाभ्यः सरिद्भ्योऽम्बुकणा इव ॥ २० ॥  
  
ईषत्करालः क्षुब्धो वाहः प्रवाहो यासां ताभ्यः । भ्रमराणां   
रजोगौरत्वद्योतनायाम्बुकणदृष्टान्तः ॥ २० ॥  
  
एवं प्रक्षुभिते तस्मिन्गृहे दाशरथे तदा ।  
प्राप्ते वासरवृद्धत्वे शान्तशङ्खस्वने शनैः ॥ २१ ॥  
  
वासरस्य वृद्धत्वे चतुर्थे वयसि प्राप्ते सति ॥ २१ ॥  
  
संहरन्प्रस्तुतं वस्तु वचो मधुरवृत्तिमत् ।  
उवाच मुनिशार्दूलः सभामध्ये रघूद्वहम् ॥ २२ ॥  
  
प्रस्तुतं वस्तु वक्तव्यार्थं संहरन्नुपसंहरन् ॥ २२ ॥  
  
राघवानघ वाग्जालं मयैतत्प्रविसारितम् ।  
तेन चित्तखगं बद्ध्वा क्रोडीकृत्यात्मतां नय ॥ २३ ॥  
  
क्रोडीकृत्य हृदि रुद्ध्वेति यावत् ॥ २३ ॥  
  
कच्चिद्गृहीतो भवता मद्गिरामर्थ ईदृशः ।  
त्यक्त्वा दुर्बोधमक्षीणो हंसेनेवाम्भसः पयः ॥ २४ ॥  
  
अक्षीणः अक्षयो मद्गिरामर्थः । हंसेन अम्भसः । अम्भः परित्यज्येति ल्यब्लोपे   
पञ्चमी ॥ २४ ॥  
  
विचार्यैतदशेषेण स्वधियैवं पुनः पुनः ।  
अनेनैव पथा साधो गन्तव्यं भवताधुना ॥ २५ ॥  
  
अनेन वासनाक्षयमनोनाशप्राणसंरोधज्ञानाभ्यासपथा ॥ २५ ॥  
  
अनयैव धिया राम विहरन्नैव बध्यसे ।  
अन्यथाधः पतस्याशु विन्ध्यखाते यथा गजः ॥ २६ ॥  
  
सुगृहीतं धिया राम मद्वचो न करोषि चेत् ।  
तत्पतस्यवटे त्यक्तदीपो वान्धो निशास्विव ॥ २७ ॥  
  
यथा अन्धस्त्यक्तदीपो वा पुरुषोऽवटे गर्ते पतति तद्वत् ॥ २७ ॥  
  
असङ्गेन यथाप्राप्तो व्यवहारोऽस्य सिद्धये ।  
इत्येव शास्त्रसिद्धान्तमादायोदारवान्भव ॥ २८ ॥  
  
असामदुक्तार्थस्य सिद्धये यथाप्राप्तो व्यवहारः असङ्गेन कार्य इत्येवं   
सर्वशास्त्रपरमतात्पर्यविषयं सिद्धान्तमादाय मनसिकृत्य उदारवान्   
अपरिच्छिन्नात्मबोधवान्भवेत्यर्थः ॥ २८ ॥  
  
हे सभ्या हे महाराज रामलक्ष्मणभूमिपाः ।  
सर्व एव भवन्तोऽद्य तावद्व्यापारमाह्निकम् ॥ २९ ॥  
  
कुर्वन्त्वयं हि दिवसः प्रायः परिणताकृतिः ।  
शेषं विचारयिष्यामो विचार्यं प्रातरागताः ॥ ३० ॥  
  
प्रातः श्वः समायामागताः सन्तः । धातुराम्बन्धे प्रत्ययाः इति भविष्यति क्तः ॥   
३० ॥  
  
श्रीवाल्मीकिरुवाच ।  
  
इत्युक्ता मुनिना तेन सा सर्वैव तदा सभा ।  
प्रोत्तस्थौ पद्मवदना सविकासेव पद्मिनी ॥ ३१ ॥  
  
इति उक्ता आज्ञप्ता । पद्मानीव पद्मान्येव च वदनानि यस्याः ॥ ३१ ॥  
  
राजानः स्तुतराजानः कृतराघववन्दनाः ।  
परिष्टुते वसिष्ठे ते जग्मुरात्मनिवेशनम् ॥ ३२ ॥  
  
स्तुतो राजा दशरथो यैस्ते स्तुतराजानः । वसिष्ठे परिष्ठुते सर्वैः प्रणम्य   
प्रशंसिते सति ॥ ३२ ॥  
  
विश्वामित्रेण सहितो वसिष्ठो मन्तुमाश्रमम् ।  
उत्तस्थावासनाच्छ्रीमान्नमस्कृतनभश्चरः ॥ ३३ ॥  
  
नमस्कृता नभश्चरा देवा येन ॥ ३३ ॥  
  
दशरथप्रभृतयो राजानो गुनयस्तथा ।  
यथानुरूपं वक्तारमनुगम्य मुनिं चिरम् ॥ ३४ ॥  
  
वक्तारमुपदेष्टारम् । चिरमाश्रमान्तमनुगम्य ॥ ३४ ॥  
  
आपृच्छ्य केचिद्गगनं ययुः केचिद्वनान्तरम् ।  
केचिद्राजगृहं सन्तो भृङ्गाः पद्मोत्थिता इव ॥ ३५ ॥  
  
वक्तारमुपदेष्टारम् । चिरमाश्रमान्तमनुगम्य ॥ ३५ ॥  
  
वसिष्ठपादयोस्त्यक्त्वा पुष्पाञ्जलिमनाविलम् ।  
दारैरनुगतो राजा प्रविवेश गृहान्तरम् ॥ ३६ ॥  
  
अनाविलं निर्मलम् ॥ ३६ ॥  
  
रामलक्ष्मणशत्रुघ्नाः प्राप्तस्य स्वाश्रमं गुरोः ।  
अभ्यर्च्य चरणौ भक्त्या त्वाजग्मुर्नृपमन्दिरम् ॥ ३७ ॥  
  
अनाविलं निर्मलम् ॥ ३७ ॥  
  
सदनानि समासाद्य श्रोतारः सर्व एव ते ।  
समुरानर्चुरभ्येयुर्देवान्विप्रान्पितॄंस्तथा ॥ ३८ ॥  
  
देवान्पितॄंश्च आनर्चुः । विप्रान् अतिथीन् अभ्येयुः अभिमुखं आ ईयुः ।   
अभिगमनादिना पूजनाय खीचकुरित्यर्थः । अभ्येतुः इति पाठे तु अभ्येतुरतिथिवर्गस्य   
मध्ये विप्रानानर्चुरित्येवं योज्यम् ॥ ३८ ॥  
  
यथाक्रमं स्वभृत्यान्तैर्विप्राद्यैश्च परिच्छदैः ।  
समं बुभुजिरे भोज्यं वर्णधर्मक्रमोदितम् ॥ ३९ ॥  
  
परिच्छदैः परिवारैः राह ॥ ३९ ॥  
  
अस्तं गते दिनकरे समं दिवसकर्मभिः ।  
अभ्यागते रात्रिकरे समं रजनिकर्मभिः ॥ ४० ॥  
  
स्थित्वा तल्पेषु कौशेयशयनेष्वासनेषु च ।  
भूचरा मुनिराजानो राजपुत्रा महर्षयः ॥ ४१ ॥  
  
संसारोत्तरणोपायं वसिष्ठवदनेरितम् ।  
यथावदेकाग्रधियश्चिन्तयामासुरादृताः ॥ ४२ ॥  
  
ततः प्रहरमात्रेण निद्रामामुद्रिताननाः ।  
उत्स्वप्नसुन्दरीमीयुः पद्मा इव दिनार्थिनः ॥ ४३ ॥  
  
भाविशुभसूचकत्वादुत्कृष्टस्वप्नैः सुन्दरीं रमणीयाम् । तथा च श्रुतिः अथ   
यत्र देव इव राजेव अहमेवेदं सर्वोऽस्मीति मन्यते सोऽस्य परमो लोकः इति   
स्वाप्नसार्वात्म्यदर्शनस्य भाविमोक्षफलसूचकतां दर्शयति । दिनार्थिनो   
राज्यतिक्रमणक्रामा इति यावत् ॥ ४३ ॥  
  
रामलक्ष्मणशत्रुघ्नाः प्रहरत्रयमेव तत् ।  
वासिष्ठमुपदेशं ते चिन्तयामासुरक्षतम् ॥ ४४ ॥  
  
प्रहरस्यार्धमात्रं ते तत आमुद्रितेक्षणाः ।  
उत्स्वप्नमाययुर्निद्रां क्षणाद्विद्रावितश्रमाम् ॥ ४५ ॥  
  
इति शुभमनसां विवेकभाजामधिगतसारतयोदिताशयानाम् ।  
अभजत विरतिं तदा वियामा मलिननिशाकरवक्त्रतां जगाम ॥ ४६ ॥  
  
अधिगतसारतया आत्मतत्त्वप्रबोधेन उदितः सविकास आशयो येषां रामादीनाम् ।   
त्रियामा रात्रिः । विरतिमुपरमं अभजत प्राप । अतएवारुणकिरणव्याप्त्या मलिनो   
निशाकर एव वक्त्रं यस्यास्तद्भावं जगाम ॥ ४६ ॥  
  
इत्यर्षि श्रीवासिष्ठमहारामायणे वाल्मीकीये देवदूतोक्ते मोक्षोपायेषु   
निर्वाणप्रकरणे पूर्वार्धे दिनसव्यवहारवर्णनं नाम प्रथमः सर्गः ॥ १ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
दिवसव्यवहारवर्णनं नाम प्रथमः सर्गः ॥ १ ॥  
# ००२
द्वितीयः सर्गः २   
  
श्रीवाल्मीकिरुवाच ।  
  
ततः क्लिन्नेन्दुवदना पर्याकुलतमःपदा ।  
क्षीयमाणा बभौ श्यामा विवेक इव वासना ॥ १ ॥  
  
इह रामादिभिः प्रातर्वसिष्ठस्य सभानयः ।  
उक्तार्थस्मरणात्तत्त्वे विश्रामश्चोपवर्ण्यते ॥  
  
क्लिन्नो म्लान इन्दुरेव वदनं यस्याः । क्षीयमाणा मरणोन्मुखी ॥ १ ॥   
  
पूर्वे ध्वस्ततयालोकं दृश्यमाने परेऽचले ।  
शवालीकावतंलाभं तापको निकरो दधौ ॥ २ ॥  
  
ततो निकरो निर्गच्छत्किरणस्तापकः सूर्यः प्राङ्मुखैर्जनैर्दृश्यमाने पूर्वे   
पूर्वदिक्स्थे अचले शृङ्गभेदैर्ध्वस्ततया प्रतिबद्धतया   
तत्तदन्तरालनिर्गतमालोकं शयाः प्रसारितहस्तास्तदाभं तु अलीको मिथ्याकल्पितो   
अवतंसः किरीटादिशिरोभूषणं तदाभमालोकं दधाविति द्वन्द्वे विभज्यान्वयः ॥   
२ ॥  
  
अवश्यायकणाकर्षी परामृष्टेन्दुमण्डलः ।  
ज्योत्स्नाकवलनालोको बभौ पाभातिकोऽनिलः ॥ ३ ॥  
  
ज्योत्स्नानां कवलनाय आलोकश्चक्षुःप्रसार इव सौरालोको यस्येति सूर्यस्य   
तदीयचक्षुष्ट्वारोपादियमुक्तिः । अनेन क्षुत्तृषार्त इवेत्युत्प्रेक्षा गम्यते ॥ ३ ॥  
  
रामलक्ष्मणशत्रुघ्ना उत्थायानुचरैः सह ।  
ययुर्वन्दितसन्ध्यास्ते पुण्यं वासिष्ठमाश्रमम् ॥ ४ ॥  
  
अस्नातानां श्रवणानधिकारात्स्नात्वा वन्दितसन्ध्याः । एवमग्रेऽपि ॥ ४ ॥  
  
तत्र वन्दितसन्ध्यस्य निर्गतस्यापि सद्मतः ।  
मुनेर्ववन्दिरे पादौ पदोर्दत्वार्घ्यसन्ततिम् ॥ ५ ॥  
  
निर्गतस्य निर्गमिष्यतः ॥ ५ ॥  
  
क्षणात्तत्सदनं मौनं मुनिब्राह्मणराजभिः ।  
हस्त्यश्वरथयानैश्च शनैर्नीरन्ध्रतां ययौ ॥ ६ ॥  
  
नीरन्ध्रतां निरवकाशताम् ॥ ६ ॥  
  
अथासौ मुनिशार्दूलस्तयैव सह सेनया ।  
गृहं दाशरथं काले रामाद्यनुगतो ययौ ॥ ७ ॥  
  
तत्रैनं पूर्वसम्बन्धः कृतसन्ध्यो महीपतिः ।  
दूरमार्गं विनिर्गत्य पूजयामास सादरम् ॥ ८ ॥  
  
गृहप्रवेशात्पूर्वमेव सम्बध्नाति मेलयतीति पूर्वसम्बन्धस्त्वरोत्साहो यस्य   
तथाविधो महीपतिर्दशरथः ॥ ८ ॥  
  
पुष्पमुक्तामणिव्रातैर्भूयोऽत्यधिकभूषिताम् ।  
सभां प्रविश्य ते सर्वे विविशुर्विष्टरालिषु ॥ ९ ॥  
  
विष्टरालिषु आसनपङ्क्तिषु । वृक्षासनयोर्विष्टरः इति षत्वम् ॥ ९ ॥  
  
अथ तस्मिन्नवसरे ह्यस्तनाः सर्व एव ते ।  
श्रोतारः समुपाजग्मुर्नभश्चरमहीचराः ॥ १० ॥  
  
ह्यस्तनाः पूर्वेद्युर्भवाः ॥ १० ॥  
  
विवेश सा सभा सौम्या कृतान्योन्याभिवन्दना [अभिवादना इति पाठः ।  
] ।  
बभौ राजसमाभोगा शान्तवातेव पद्मिनी ॥ ११ ॥  
  
राज्ञा सम आभोगः संस्थानस्थितिर्यस्याः । राजानं यतवाक्कायचेष्टं दृष्ट्वा   
सर्वेऽपि तथा आसन्निति भावः ॥ ११ ॥  
  
यथाप्रदेशमेवाशु निविष्टेषु यथासुखम् ।  
तेषु तद्देशयोगेषु विप्रर्षिमुनिराजसु ॥ १२ ॥  
  
तद्देशयोगेषु सभाप्रदेशप्रविष्टेषु विप्रादिषु यथाप्रदेशं   
प्रात्यहिककॢप्तप्रदेशानुक्रमेण निविष्टेषूपविष्टेषु सत्सु ॥ १२ ॥  
  
मृदुनि स्वागतरवे शनैः शममुपागते ।  
सभाकोणोपविष्टेषु शान्तशब्देषु बन्दिषु ॥ १३ ॥  
  
मृदुनि परस्परस्वागतप्रश्नरवे ॥ १३ ॥  
  
तरसैवोदितेष्वाशु श्रोतुमभ्यागतेष्विव ।  
गवाक्षादिव जालेषु प्रविष्टेष्वर्करश्मिषु ॥ १४ ॥  
  
उदितेष्वर्करश्मिषु श्रोतुमिव तरसैवाभ्यागतेषु गवाक्षाद्गवाक्षं प्राप्येव   
तज्जालच्छिद्रेषु प्रविष्टेषु सत्सु ॥ १४ ॥  
  
सत्वरप्रविशच्छ्रोतृहस्तस्पर्शघटोद्भवे ।  
मुक्ताजालझणत्कारे निद्रायामिव शाम्यति ॥ १५ ॥  
  
सत्वं सभां प्रविशतां श्रोतॄणां हस्तस्पर्शैरङ्गघट्टनैश्चोद्भवो यस्य   
तथाविधे मुक्ताजालकभूषणादिझणत्कारे निद्रायामिव निस्पन्दभावाच्छाम्यति सति   
॥ १५ ॥  
  
कुमारः शङ्करस्येव कचो देवगुरोरिव ।  
प्रह्राद इव शुक्रस्य सुपर्ण इव शार्ङ्गिणः ॥ १६ ॥  
  
दृष्ठेर्भक्तिगौरवोत्कण्ठाद्यतिशयद्योतनाय बहून्युपमानानि ॥ १६ ॥  
  
वसिष्ठस्यानने रामः शनैर्दृष्टिं न्यवेशयत् ।  
भ्रमन्तीमम्बरोपान्ते फुल्लपद्म इवालिनीम् ॥ १७ ॥  
  
अम्बरे भ्रमन्तीमलिनीं भ्रमरीं फुल्ले पद्मे उदयादिकालो निवेशयति तद्वत् ॥ १७ ॥  
  
मुनिस्त्वनुज्झितेनाथ तेनैव रघुनन्दनम् ।  
क्रमेणोवाच वाक्यज्ञो वाक्यं वाक्यार्थकोविदम् ॥ १८ ॥  
  
तेन प्रागनुक्रान्तेनैव क्रमेण ॥ १८ ॥  
  
श्रीवसिष्ठ उवाच ।  
  
कच्चित्स्मरसि यत्प्रोक्तं ह्यो मया रघुनन्दन ।  
वाक्यमत्यन्तगुर्वर्थं परमार्थावबोधनम् ॥ १९ ॥  
  
ह्यः पूर्वेद्युः ॥ १९ ॥  
  
इदानीमवबोधार्थमन्यच्च रिपुमर्दन ।  
उच्यमानं मयेदं च शृणु शाश्वतसिद्धये ॥ २० ॥  
  
वैराग्याभ्यासवशतस्तथा तत्त्वावबोधनात् ।  
संसारस्तीर्यते [संसारात्तीर्यत इति पाठः ।] तेन तेष्वेवाभ्यासमाहर ॥   
२१ ॥  
  
प्रागुक्तक्रममेवानुक्रम्य दर्शयति-वैराग्येत्यादिना ॥ २१ ॥  
  
सम्यक्तत्त्वावबोधेन [सम्यक्कृतावबोधेन इति पाठः ।] कुर्बोधे   
क्षयमागते ।  
गलिते वासनावेशे विशोकं प्राप्यते पदम् ॥ २२ ॥  
  
दिक्कालाद्यनवच्छिन्नमदृष्टोभयकोटिकम् ।  
एकं ब्रह्मैव हि जगत्स्थितं द्वित्वमुपागतम् ॥ २३ ॥  
  
दिक्कालाद्यनवच्छिन्नं त्रिविधपरिच्छेदशून्यम् । तस्यैव विवरणं अदृष्टेति । न   
दृष्टे देशतः कालतो वा उभे कोटी पूर्वापरावधी द्वैतं च यस्य । उभशब्दस्य   
समासे द्विवचनलुकि उभयोऽन्यत्र इत्ययच् ॥ २३ ॥  
  
सर्वभावानवच्छिन्नं यन्न ब्रह्मैव विद्यते ।  
शान्तं समसमाभासं तत्रान्यत्वं कथं भवेत् ॥ २४ ॥  
  
समेषु साधारणेषु गोत्वादिष्वप्यनुगतत्वात्समसमाभासता [समसमासत्ता   
तत्प इति पाठः ।] तत्परिशेषेण प्रथमानम् ॥ २४ ॥  
  
इति मत्वाहमित्यन्तर्मुक्त्वा मुक्तवपुर्महान् ।  
एकरूपः प्रशान्तात्मा साक्षात्स्वात्मसुखो भव ॥ २५ ॥  
  
इति उक्तब्रह्मस्वभावं मत्वानिश्चित्य अहमित्यभिमानं मुक्त्वा स्वात्मैव सु   
शोभनं खमाकाशमानन्दो वा यस्य तथाविधो भव ॥ २५ ॥  
  
नास्ति चित्तं न चाविद्या न मनो नच जीवकः ।  
एताः स्वकलना राम कृता ब्रह्मण एव ताः ॥ २६ ॥  
  
स्वाः कलनाः कल्पनाः ॥ २६ ॥  
  
याः सम्पदो याश्च दृशो याश्चितो यास्तदेषणाः ।  
ब्रह्मैव तदनाद्यन्तमब्धिवत्प्रविजृम्भते ॥ २७ ॥  
  
सम्पदो भोग्याः । दृशस्तद्भोगवृत्तयः । चितस्तत्प्रतिफलितचिदाभासाः स्मृतयो   
वा । तेषां भोगानामेषणाः स्पृहाः ॥ २७ ॥  
  
पाताले भूतले स्वर्गे तृणे प्राण्यम्बरेऽपि च ।  
दृश्यते तत्परं ब्रह्म चिद्रूपं नान्यदस्ति हि ॥ २८ ॥  
  
पातालादिदेशभेदे तृणादिवस्तुभेदे चकाराद्भूतादिकालभेदे च तदेव   
सर्वदृश्यात्मना दृश्यते नान्यदित्यर्थः ॥ २८ ॥  
  
उपेक्ष्यहेयोपादेयबन्धवो विभवा वपुः ।  
ब्रह्मैव विगताद्यन्तमब्धिवत्प्रविजृम्भते ॥ २९ ॥  
  
उपेक्ष्याः हेया उपादेया इति सामान्यतः । तत्राप्युत्तरोत्तरमुपादेयतमा बन्धवो   
विभवाः वपुरित्येवम्प्रकारेणेत्यर्थः ॥ २९ ॥  
  
यावदज्ञानकलना यावदब्रह्मभावना ।  
यावदास्था जगज्जाले तावच्चित्तादिकल्पना ॥ ३० ॥  
  
किं सदैव तथा विजृम्भते नेत्याह-यावदित्यादिना ॥ ३० ॥  
  
देहे यावदहम्भावो [अत्रैको यावच्छब्दोऽवधारणार्थः साकल्यार्थो वा   
सकले दृश्ये इति ममैवेदमिति वान्वयः ।] दृश्येऽस्मिन्यावदात्मना ।  
यावन्ममेदमित्यास्था तावच्चित्तादिविभ्रमः ॥ ३१ ॥  
  
आत्मना स्वेन ममेदमित्यास्था । क्रियत इति शेषः ॥ ३१ ॥  
  
यावन्नोदितमुच्चैस्त्वं सज्जनासङ्गसङ्गतः ।  
यावन्मौर्ख्यं न सङ्क्षीणं तावच्चित्तादिनिम्नता ॥ ३२ ॥  
  
उच्चैस्त्वं पूर्णता । चित्तादिप्रयुक्ता निम्नता नीचता ॥ ३२ ॥  
  
यावच्छिथिलतां यातं नेदं भुवनभावनम् ।  
सम्यग्दर्शनशक्त्यान्तस्तावच्चित्तादयः स्फुटाः ॥ ३३ ॥  
  
यावदज्ञत्वमन्धत्वं वैवश्यं विषयाशया ।  
मौर्ख्यान्मोहसमुच्छ्रायस्तावच्चित्तादिकल्पना ॥ ३४ ॥  
  
अज्ञत्वरूपमन्धत्वम् ॥ ३४ ॥  
  
यावदाशाविषामोदः परिस्फुरति हृद्वने ।  
प्रविचारचकोरोऽन्तर्न तावत्प्रविशत्यलम् ॥ ३५ ॥  
  
आशालक्षणो विषगन्धः । तावत् प्रकृष्टात्मविचारलक्षणश्चकोरोऽन्तर्न प्रविशति ॥   
३५ ॥  
  
भोगेष्वनास्थमनसः शीतलामलनिर्वृतेः ।  
छिन्नाशापाशजालस्य क्षीयते चित्तविभ्रमः ॥ ३६ ॥  
  
तृष्णामोहपरित्यागान्नित्यशीतलसंविदः ।  
पुंसः प्रशान्तचित्तस्य प्रबुद्धा त्यक्तचित्तभूः ॥ ३७ ॥  
  
अनास्थया त्यक्ता चित्तभूः प्रबुद्धा प्रबोधफलवती भवति नात्यक्तेत्यर्थः ॥ ३७ ॥  
  
असंस्तुतमिवानास्थमवस्तु परिपश्यतः ।  
दूरस्थमिव देहं स्वमसन्तं चित्तभूः कुतः ॥ ३८ ॥  
  
चित्तानुदय एव तत्त्याग इत्याशयेनाह-असंस्तुतमिति । असंस्तुतमनुपयुक्तं   
दूरस्थमवस्तु अतएवासन्तमभ्रपुरुषाकारमिव स्वं देहमनास्थं   
परिपश्यतश्चित्तस्य भवनन्न् चित्तभूः कुतः ॥ ३८ ॥  
  
भावितानन्तचित्तत्त्वरूपरूपान्तरात्मनः ।  
स्वान्तावलीनजगतः शान्तो जीवादिविभ्रमः ॥ ३९ ॥  
  
भावितं श्रवणमनननिदिध्यासनसाक्षात्कारैः [त्कारैरुपरकृत ।]   
परिष्कृतमनन्तचिन्मात्ररूपं संसारप्रसिद्धरूपाद्रूपान्तरमात्मा च यस्य ।   
स्वान्ते मनसि अवलीनं जगद्यस्य ॥ ३९ ॥  
  
असम्यग्दर्शने शान्ते मिथ्याभ्रमकरात्मनि ।  
उदिते परमादित्ये परमार्थैकदर्शने ॥ ४० ॥  
  
असम्यग्दर्शने सम्यग्दर्शनविरोधिनि अज्ञाने मिथ्याभ्रमान्करोति   
तथाविधस्वभावे नष्टे सति ॥ ४० ॥  
  
अपुनर्दर्शनायैव दग्धसंशुष्कपर्णवत् ।  
चित्तं विगलितं विद्धि वह्नौ घृतलवं यथा ॥ ४१ ॥  
  
जीवन्मुक्ता महात्मानो ये परावरदर्शिनः ।  
तेषां या चित्तपदवी सा सत्त्वमिति कथ्यते ॥ ४२ ॥  
  
चित्ताभावे कथं व्यवहारस्तत्राह-जीवन्मुक्ता इत्यादिना । चित्तपदवी जले शुष्के   
सिकतासु जलरेखेव चित्तप्रचाररेखा ॥ ४२ ॥   
  
जीवन्मुक्तशरीरेषु वासना व्यवहारिणी ।  
न चित्तनाम्नी भवति सा हि सत्त्वपदं गता ॥ ४३ ॥  
  
निश्चेतसो हि तत्त्वज्ञा नित्यं समपदे स्थिताः ।  
लीलया प्रभ्रमन्तीह सत्त्वसंस्थितिहेलया ॥ ४४ ॥  
  
प्रभ्रमन्ति व्यवहरन्ति । सत्त्वसंस्थितिप्रयुक्तया हेलया अनास्थया ॥ ४४ ॥  
  
शान्ता व्यवहरन्तोऽपि सत्त्वस्थाः संयतेन्द्रियाः ।  
नित्यं पश्यन्ति तज्ज्योतिर्न द्वैतैक्येन वासना ॥ ४५ ॥  
  
तर्हि किं तेषां वासनया व्यवहारपरमार्थोभयदर्शनाद्द्वैतैक्येनेत्याह##-  
सम्भवतीत्यर्थः ॥ ४५ ॥  
  
अन्तर्मुखतया सर्वं चिद्वह्नौ त्रिजगत्तृणम् ।  
जुह्वतोऽन्तर्निवर्तन्ते मुनेश्चित्तादिविभ्रमाः ॥ ४६ ॥  
  
तदेव स्पष्टमाह-अन्तर्मुखतयेति ॥ ४६ ॥  
  
विवेकविशदं चेतः सत्त्वमित्यभिधीयते ।  
भूयः फलति नो मोहं दग्धबीजमिवाङ्कुरम् ॥ ४७ ॥  
  
अतएवाज्ञचित्तात्सत्त्वस्य वैलक्षण्यमित्याशयेनाह-विवेकेति ॥ ४७ ॥  
  
यावत्सत्त्वं विमूढान्तः पुनर्जननधर्मिणी ।  
चित्तशब्दाभिधानोक्ता विपर्यस्यति बोधतः ॥ ४८ ॥  
  
विमूढानां जनानामन्तश्चित्तशब्दाभिधानोक्ता सा भवति तावदेव   
पुनर्जननधर्मिणी । बोधतस्तु सा सत्त्वं सती विपर्यस्यति । जन्मनिवृत्तिलक्षणं   
विपरीतकार्यं करोतीत्यर्थः ॥ ४८ ॥  
  
प्राप्तप्राप्यो भवान्नाम सत्त्वभावमुपागतम् ।  
चित्तं ज्ञानाग्निना दग्धं न भूयः परिरोहति ॥ ४९ ॥  
  
चित्तं तवेति शेषः ॥ ४९ ॥  
  
संरोहतीषणाविद्धं यथा परशुनाग्निना ।  
न तु ज्ञानाग्निनिर्दग्धं प्रबोधविशदं मनः ॥ ५० ॥  
  
कीदृशं तर्हि भूयः संरोहति तदाह-संरोहतीति । ईषणा एषणा   
वित्तपुत्रलोकविषयास्ताभिराविद्धं खचितम् । यथा परशुना च्छिन्नमग्निना   
दग्धमपि तृणादि अन्तर्बीजशक्त्या विद्धं भूयः प्ररोहति तद्वत् । निर्दग्धं   
निर्दग्धैषणाबीजशक्तिकम् ॥ ५० ॥  
  
ब्रह्मबृंहैव हि जगज्जगच्च ब्रह्मबृंहणम् ।  
विद्यते नानयोर्भेदश्चिद्धनब्रह्मणोरिव ॥ ५१ ॥  
  
ज्ञानाग्निना कुतो जगद्बीजशक्तिदाहस्तत्राह-ब्रह्मेति । हि यस्माज्जगद्ब्रह्मण एव   
मोहाद्बृंहा आरोपितरूपेण वृद्धिः । यस्माच्च ज्ञानाज्जगदपि   
वास्तवब्रह्मस्वभावाभिवृद्धिकं यतश्च अनयोर्ब्रह्मजगतोरज्ञानमात्रकृतो   
भेदस्तन्नाशे न विद्यते अतो न प्ररोहतीत्यर्थः ॥ ५१ ॥  
  
चिदन्तरस्ति त्रिजगन्मरिचे तीक्ष्णता यथा ।  
नातश्चिज्जगती भिन्ने तस्मात्सदसती मुधा ॥ ५२ ॥  
  
त्रिजगच्चिदन्तश्चिद्रूपेणैवास्ति यथा तीक्ष्णतैकरसे मरिचे तीक्ष्णता तद्वत् ।   
अतस्तत्त्वदृशा चिज्जगती न भिन्ने । तस्मात्सदसती वस्तुप्ररोहप्रलयौ मुधा   
मायाप्रयुक्तभ्रान्तिरेवेत्यर्थः ॥ ५२ ॥  
  
शब्दशब्दार्थसङ्केतवासनेह न संविदा ।  
चिद्व्योमत्वादुभे भातस्त्यजातः सदसन्मती ॥ ५३ ॥  
  
तर्हि असद्वा इदमग्र आसीत्ततो वै सदजायत इत्यादिश्रौताः घटोऽस्ति घटो   
नास्तीत्यादिलौकिकाश्च सदसच्छब्दाः किं निरर्थकाः नेत्याह-शब्देति । इह   
श्रौतलौकिकव्यवहारे परस्परव्यावृत्ताः शब्दा व्यावृत्तेष्वर्थेषु सङ्केतिता इति   
वक्तृश्रोतृवासनैव व्यावृत्त्याकारेण भासते । [सदसच्छब्दकृता इति   
पाठः ।] तदंशशब्दकृता संविदा प्रमा न । अवस्तुभूताया व्यावृत्तेः   
शब्दार्थत्वाभावात् । एवं व्यावृत्त्यपगमे उभे सदसच्छब्दवाच्ये   
अव्यावृत्ताननुगतचिद्व्योमत्वादेव परमार्थतो भात इति तदेव   
परमार्थवस्तुशब्दार्थ इत्यर्थः ॥ ५३ ॥  
  
अचिन्मयत्वान्नासि त्वं स्वात्मा किमिव रोदिषि ।  
अचिन्मयत्वे जगतामभावे कल्पनं कुतः ॥ ५४ ॥  
  
एवं सदसद्विकल्पत्यागेन चिन्मात्रदर्शने   
देहाद्यात्मताभ्रमप्रयुक्तजननमरणाद्यनर्थप्राप्तिप्रयुक्तरोदनस्यापि न   
प्रसक्तिरित्याह-अचिन्मयत्वादिति । त्वं त्वमिति व्यवहियमाणं रामाभिधं   
सदसत्स्वभावं शरीरमात्मा स्वयं नासि अचिन्मयत्वात् । सर्वस्य जगतः अचिन्मयत्वे   
अभावे चावगते देहादिकल्पनैव तव कुत इत्यर्थः ॥ ५४ ॥  
  
चिन्मयं चेत्सदा सर्वं तच्चित्त्वं प्रविचारय ।  
शुद्धं सत्त्वमनाद्यन्तं तत्राङ्ग कलना [कल्पना इत्यपि पाठः ।]   
कुतः ॥ ५५ ॥  
  
यदि तु चिद्व्यावृत्तिलक्षणजाड्यमात्रपरित्यागच्चिन्मयमेव जगदिति मन्यसे तदा   
चित्त्वं चित्स्वभावं प्रविचारय । तच्च सम्यग्विचार्यमाणं शुद्धं   
त्रिविधपरिच्छेदशून्यमेकरसम् । तत्र देहाद्यनथकलना कुत इत्यर्थः ॥ ५५ ॥  
  
चिदात्मासि निरंशोऽसि पारावारविवर्जिताः ।  
रूपं स्मर निजं स्फारं माऽस्मृत्या सम्मितो भव ॥ ५६ ॥  
  
अस्मृत्या चित्स्वरूपविस्मरणेन सम्मिराः परिच्छिन्नः ॥ ५६ ॥  
  
तां स्वसत्तां गतः सर्वमसर्वं भावयोदयी ।  
तादृग्रूपोऽसि शान्तोऽसि चिदसि ब्रह्मरूप्यसि ॥ ५७ ॥  
  
तां सत्तां पूर्णचित्स्वभावस्थितिं गतः सन् उदयी निरतिशयानन्दलाभाद्युदयवान्   
भूत्वा असर्वं परिच्छिन्नं जगत्सर्वं पूर्णस्वभावं भावय सम्पादय ॥ ५७ ॥  
  
चिच्छिलोदरमेवासि नासि नानास्यथाप्यसि ।  
योसि सोसि न सोसीव सदस्यसदसि स्वभाः ॥ ५८ ॥  
  
नानासि नानाभावेन आस्ते तच्छीलः नासि अथापि तद्बाधावधित्वादसि परिशिष्यसे । तत्र   
सर्ववाङ्मनसप्रवृत्तिनिमित्तापगमाद्योसि सोसि । तर्हि किमत्यन्तपरोक्षो नेत्याह##-  
  
यः पदार्थविशेषोऽन्तर्न त्वं न ह्येव सोऽस्ति ते ।तदस्यतदसि   
स्वस्थश्चिद्धनात्मन्नमोऽस्तु ते ॥ ५९ ॥  
  
सदस्यसदसीत्यंशं विवृणोति-य इति । यः सर्वपदार्थानां विशेषो   
व्यावृत्तिलक्षणोऽन्तःपरिच्छेदः स एव अलीकत्वादसच्छब्दार्थः । स त्वं न भवसीति   
सदसीत्यस्यार्थः । स एव तद्व्यावृत्तसद्धर्मत्वेन कल्प्यमानो व्यावहारिकैः सत्तेति   
व्यपदिश्यते स ते नास्त्येवेत्यसदसीत्यस्यार्थः इत्याशयेन सदस्यसदसीत्युक्त इत्यर्थः ॥   
५९ ॥  
  
आद्यन्तवर्जितविशालशिलान्तरालसम्पीडचिद्धनवपुर्गगनामलस्त्वम्   
[सम्पीनत्विद्धन इति मूले टीकायां च पाठः ।] ।  
स्वस्थो भवाजठरपल्लवकोशलेखा लीलास्थिताखिलजगज्जय ते नमस्ते ॥ ६० ॥  
  
आद्यन्तवर्जितं विशालं स्फटिकशिलान्तरालमिव सम्पीडं [कल्पना इत्यपि   
पाठः ।] निबिडं यच्चिद्धनं तद्वपुस्तत्स्वभावस्त्वं न   
दुःखादिविक्रियाभागिति मत्वा स्वस्थो भव । आसमन्ताद्विस्तीर्णे त्वदीयचिच्छिलाजठरे   
प्रतिबिम्बितपल्लवकोश इव कल्पिताया मायाया रेखासदृशवासनाभेदेषु मनोलीलया   
स्थितान्यखिलानि जगन्ति यस्मिंस्तथाविध हे राम ते तादृशाय नम इत्यर्थः ॥ ६० ॥   
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
विश्रान्तिसुदृढीकरणं नाम द्वितीयः सर्गः ॥ २ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० विश्रान्तिसुदृढीकरणं नाम द्वितीयः सर्गः ॥ २ ॥  
# ००३
तृतीयः सर्गः ३  
  
श्रीवसिष्ठ उवाच ।  
  
भाविभूरितरङ्गाणां पयोवृन्दमिवाम्बुधौ ।  
या चिद्वहत्यनन्तानि जगन्त्यनघ सो भवान् ॥ १ ॥  
  
ब्रह्मजीवमनोदेहजगतामैक्यदर्शनात् ।  
सर्वद्वैतभ्रमे शान्ते पूर्णैकस्थितिरुच्यते ॥  
  
तत्रादौ सर्वकल्पनाप्रतिभासनिमित्तं चित्स्वरूपमात्मेति परिचाययति-भावीति ।   
अम्बुधौ भाविनां जायमानानां भूरितरङ्गभेदकल्पनानामास्पदं   
पयोवृन्दं जलसामान्यमिव या चित् अनन्तानि जगन्ति वहति सा । उ इति सम्भावनायाम् ।   
सैवात्मेति सम्भावयेत्यर्थः ॥ १ ॥  
  
भव भावनया मुक्तो भावाभावविवर्जितः ।  
चिदात्मन्संस्थिताः क्वेव वद ते वासनादयः ॥ २ ॥  
  
तत्सम्भावनोत्तरं द्वैतभावनात्यागमात्रेण निष्प्रपञ्चं निर्वासनं च   
तत्स्वरूपमनुभावयति-भवेति ॥ २ ॥  
  
जीवोऽयं वासनादीदमिति चित्कचति स्वतः ।  
इतरोक्त्यर्थयोरत्र कः प्रसङ्गोऽङ्ग कथ्यताम् ॥ ३ ॥  
  
तत्स्वरूपे परिचिते जीववासनाजगद्विभागाश्चित् एव कचनभेदकल्पना न   
पृथक्सन्तीत्यनुभवितुं शक्यत इत्याह-जीव इति । इतरोक्तेरचिदर्थकशब्दस्य   
तदर्थस्य च । अत्र एवंरूपे चिद्वस्तुनि ॥ ३ ॥  
  
महातरङ्गगम्भीरभासुरात्मचिदर्णवः ।  
रामाभिधोर्मिस्तिमितः सम सौम्योऽसि व्योमवत् ॥ ४ ॥  
  
रमन्ते योगिनो यस्मिन्नित्यानन्दे चिदात्मनि । इति रामपदेनासौ परं ब्रह्माभिधीयते ॥   
इति व्युत्पादितान्वर्थरामाभिधानः ॥ ४ ॥  
  
यथा न भिन्नमनलादौष्ण्यं सौगन्ध्यमम्बुजात् ।  
कार्ष्ण्यं कज्जलतः शौक्ल्यं हिमान्माधुर्यमिक्षुतः ॥ ५ ॥  
  
तत्र दृश्यस्य दृगव्यतिरेकं दृग्धर्मत्वोपपादकदृष्टान्तैः साधयति##-  
  
आलोकश्च प्रकाशाङ्गादनुभूतिस्तथा चितेः ।  
जलाद्वीचिर्यथाऽभिन्ना चित्स्वभावात्तथा जगत् ॥ ६ ॥  
  
प्रकाशाङ्गात्तेजसः । अनुभूतिर्वृत्तिप्रतिबिम्बचैतन्यम् । तथाशब्दः   
पूर्वदृष्टान्तसमुच्चये । यथा अभिन्नेति च्छेदः ॥ ६ ॥  
  
चितो न भिन्नोऽनुभवो भिन्नो नानुभवादहम् ।  
न मत्तो भिद्यते जीवो न जीवाद्भिद्यते मनः ॥ ७ ॥  
  
उक्तमेवार्थमध्यासक्रमोद्घाटनेन स्फुटं दर्शयति-चित इत्यादिना । चितो   
मूलाधिष्ठानब्रह्मचितः । अनुभवो मायावृत्त्या रूढचिदाभासः । अहं   
व्यष्टिसमष्ट्यहङ्कारः । एवमग्रेऽपि शरीरान्ते बोध्यम् ॥ ७ ॥  
  
मनसो नेन्द्रियं भिन्नं पृथग्देहश्च नेन्द्रियात् ।  
न शरीराज्जगद्भिन्नं जगतो नान्यदस्ति हि ॥ ८ ॥  
  
न शरीरादिति । समष्टिशरीरे जगतोऽन्तर्भावादित्याशयः ॥ ८ ॥  
  
एवं प्रवर्तितमिदं महच्चक्रमिदं चिरम् ।  
नच प्रवर्तितं किञ्चिन्न च शीघ्रं च नो चिरम् ॥ ९ ॥  
  
इदं प्रस्तुतमिदं दृश्यमानं जगच्चक्रं चितैव   
स्वरूपमोहादध्यासपरम्परया प्रवर्तितमित्यर्थः । परमार्थदृशा तु न   
किञ्चिदपि प्रवर्तितम् ॥ ९ ॥  
  
स्ववेदनमनन्तं च सर्वमेवमखण्डितम् ।  
विद्यते व्योमनि व्योम न कस्मिंश्चिन्न किञ्चन ॥ १० ॥  
  
शून्यं शून्ये समुच्छूनं ब्रह्म ब्रह्मणि बृंहितम् ।  
सत्यं विजृम्भते सत्ये पूर्णे पूर्णमिव स्थितम् ॥ ११ ॥  
  
तस्य निरतिशयपूर्णतामेव भङ्गिभेदैर्वर्णयति-शून्यमिति ॥ ११ ॥  
  
रूपालोकमनस्कारान्कुर्वन्नपि न किञ्चन ।  
ज्ञः करोत्यनुपादेयान्न ज्ञस्यैव हि कर्तृता ॥ १२ ॥  
  
ज्ञस्य कर्तृता नैव ॥ १२ ॥  
  
यदुपादेयबुद्ध्या च तदूःखाय सुखाय ते ।  
भावाभावेन नादेयमकर्तृ सुखदुःखयोः ॥ १३ ॥  
  
यत् उपादेयबुद्ध्या विषयजातमादीयते तदेव ते दुःखाय सुखाय च भवति । भाव   
उपादेयताबुद्धिस्तदभावेन तु न किञ्चिदादेयं नाम भवति । अनात्तं च   
सुखदुःखयोरकर्तृ प्रसिद्धमिति न दुःखादिप्रसक्तिरित्यर्थः । अथवा भावानां   
दृश्यानामभावेन असत्त्वेन नादेयं किञ्चिदस्तीति तत् सुखदुःखयोरकर्त्रित्वर्थः ॥   
१३ ॥  
  
यथा नानाप्यनानैव खं खे खानीति वाग्गणः ।  
सार्थकोऽप्यतिशून्यात्मा तथात्मजगतोः क्रमः ॥ १४ ॥  
  
नानात्वेन प्रतीयमानानां भावानां कथमभावस्तत्राह-यथेति ॥ १४ ॥  
  
अन्तर्व्योमामलो बाह्ये सम्यगाचारचञ्चुरः ।  
हर्षामर्षविकारेषु काष्ठलोष्टसमस्थितिः ॥ १५ ॥  
  
काष्ठलोष्टसमस्थितिर्भवेति शेषः ॥ १५ ॥  
  
य एवातितरां शत्रुः सत्वरं मारणोद्यतः ।  
तमेवाकृत्रिमं मित्रं यः पश्यति स पश्यति ॥ १६ ॥  
  
शत्रुशरीरेऽपि स्वस्यैवात्मत्वात्स्वशरीर इव तत्राप्यकृत्रिमप्रीतिरात्मदर्शिनो   
भवतीत्याह-य एवेति । मित्रं प्रियतमम् ॥ १६ ॥  
  
समूलकाषं कषति नदीतट इव द्रुमम् ।  
यः सौहृदं मत्सरं च स हर्षामर्षदोषहा ॥ १७ ॥  
  
तत एव हर्षामर्षदोषनिवृत्तिरित्याह-समूलेति । यो नदी स्वतटे विद्यमानं   
द्रुममिव सौहृदं मत्सरं च समूलकाषं कषति समूलमुन्मूलयति स एव   
हर्षामर्षदोषाणां हन्ता भवतीत्यर्थः । समूलोपपदात्कषेर्णमुलि कषादिषु   
यथाविध्यनुप्रयोगः ॥ १७ ॥  
  
रागद्वेषविकाराणां स्वरूपं चेन्न भाव्यते ।  
ततः सन्तोऽप्यसद्रूपाः सेविता अप्यसेविताः ॥ १८ ॥  
  
रागद्वेषयोस्तत्कार्यविकाराणां च स्वरूपं तत्त्वं चेन्न भाव्यते न विचार्यते   
ततस्तर्हि सन्तः अरागद्वेषत्वेन प्रसिद्धा अपि जना असद्रूपाः ।   
रागद्वेषतत्त्वापरिज्ञाने तन्मूलोच्छेदासम्भवेन पुनस्तेषां   
रागद्वेषप्ररोहापरिहारात् । अतस्ते सेविता अपि वृथेत्यर्थः ॥ १८ ॥  
  
यस्य नाहङ्कृतो भावो बुद्धिर्यस्य न लिप्यते ।  
हत्वापि स इमाṁल्लोकान्न हन्ति न निबध्यते ॥ १९ ॥  
  
किं तर्हि तत्त्वं तयोरिति चेदहङ्कार एव । अतस्तत्परित्यागे   
आत्यन्तिकरागद्वेषनिवृत्तिरित्याशयेन गीतावाक्यमुदाहरति-यस्येति ॥ १९ ॥  
  
यन्नास्ति तस्य सद्भावप्रतिपत्तिरुदाहृता ।  
मायेति सा परिज्ञानादेव नश्यत्यसंशयम् ॥ २० ॥  
  
अहङ्कारस्य तु तत्त्वमज्ञानमेव तन्निवृत्तिस्तु स्वात्मपरिज्ञानादित्याशयेन तत्र   
मायाशब्दार्थप्रसिद्धिं दर्शयन्नाह-यदिति ॥ २० ॥  
  
निःस्नेहदीपवच्छान्तो यस्यान्तर्वासनाभरः ।  
तेन चित्रकृतेनेव जितं ज्ञेनाविकारिणा ॥ २१ ॥  
  
यस्य वासनाभरः शान्तस्तेन जितम् । स किं जयः सत्यः नेत्याह-चित्रकृतेनेति ।   
यथा चित्रकृतेन राज्ञा चित्रलिखितशत्रुशिरश्छिन्दता जितमिव तथा   
नित्यनिरस्तसंसारनिरासबोधान्नित्यसिद्धाद्वितीयपूर्णात्मना जितमित्यर्थः ॥ २१ ॥  
  
यस्यानुपादेयमिदं समस्तं पदार्थजातं सदसद्दशासु ।  
न दुःखदाहाय सुखाय नैव विमुक्त एवेह सजीव एव ॥ २२ ॥  
  
यस्य पुरुषधोरेयस्य इदं समस्तं भोग्यपदार्थजातं सदसद्दशासु   
आविर्भावतिरोभावावस्थासु वैभवदारिद्र्यदशासु आरोपापवाददशासु वा   
मिथ्यात्वात्तत्त्वत आत्मतया नित्यलब्धत्वाद्वा अनुपादेयं   
सत्तद्वियोगसंयोगप्रयुक्ताय दुःखदाहाय सुखाय च न भवति किन्तु इह सजीवो   
जीवन्नपि मुक्त एवेत्यर्थः ॥ २२ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु   
निर्वाणप्रकरणे पू० ब्रह्मैक्यप्रतिपादनं नाम तृतीयः सर्गः ॥ ३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
ब्रह्मैक्यप्रतिपादनं नाम तृतीयः सर्गः ॥ ३ ॥  
# ००४
चतुर्थः सर्गः ४   
  
श्रीवसिष्ठ उवाच ।  
  
मनो बुद्धिरहङ्कार इन्द्रियादि तथानघ ।  
अचेत्यचिन्मयं सर्वं क्व ते जीवादयः स्थिताः ॥ १ ॥  
  
निरस्यान्याः पराग्दृष्टीर्वसिष्ठेनेह राघवः ।  
प्रत्यग्दृष्टौ स्थिरीकृत्य पृष्टः संशयशान्तये ॥  
  
रामस्य प्रत्यग्दृष्टिमुद्धाटयिष्यन्वसिष्ठः प्रथममाध्यात्मिकेषु मन##-  
  
एकेनैवात्मना दत्ता नानातेयं महात्मना ।  
यथैकेनैव चन्द्रेण तिमिराप्पात्रदर्पणैः [तिमिरं नेत्ररोगविशेषः ।]   
॥ २ ॥  
  
तत्रोपपत्तिमाह-एकेनेति । दत्ता स्वसत्तासंसर्गाध्यासेन प्रापिता ॥ २ ॥  
  
भोगतृष्णाविषावेशो यदैवोपशमं गतः ।  
तदैवमस्तमज्ञानमान्ध्यं ध्वान्तक्षयादिव ॥ ३ ॥  
  
मन-आद्यनुगतप्रत्यक्तत्त्वदर्शनादेव तत्र विश्रान्तस्य   
बाह्यार्थभोगतृष्णाक्षये बाह्यसर्ववस्त्वनुगतसन्मात्रस्यापि प्रत्यगभेदेन स्वत   
एव भानाद्बाह्याध्यासनिमित्तमप्यज्ञानं क्षीयत इत्याशयेनाह-भागेति ।   
एवमुक्तरीत्या प्रत्यक्तत्त्वदर्शनेन भोगतृष्णाविषावेशो यदैवोपशमं   
गतस्तदैवाज्ञानमस्तं निरस्तमित्यर्थः । आन्ध्यं चक्षुषो   
विषयप्रथनासामर्थ्यम् ॥ ३ ॥  
  
अध्यात्मशास्त्रमन्त्रेण तृष्णाविषविषूचिका ।  
क्षीयते भावितेनान्तः शरदा मिहिका यथा ॥ ४ ॥  
  
अन्तर्भावितेन सम्यग्विचारितेन ॥ ४ ॥  
  
मौर्ख्ये क्षीणे क्षतं विद्धि चित्तं राम सबान्धवम् ।  
विलीनाम्बुधरे व्योम्नि जाड्यं शाम्यत्यविघ्नतः ॥ ५ ॥  
  
मौर्ख्यमज्ञानम् । जाड्यं शैत्यम् ॥ ५ ॥  
  
अचित्तत्वं गते चित्ते क्षीयते वासनाभ्रमः ।  
हारमुक्तासमावेशश्छिन्ने तन्ताविवानघ ॥ ६ ॥  
  
रघुनाथ विघाताय शास्त्रार्थं भावयन्ति ये ।  
कृमिकीटत्वयोग्याय चेतसा सम्मिलन्ति ते ॥ ७ ॥  
  
एवं सर्ववेदान्तशास्त्ररहस्यभूतां प्रत्यग्दृष्टिं सम्यगुद्धाट्य   
तद्विपरीतदर्शनं शास्त्रार्थविघातकं निन्दति-रघुनाथेति । दर्शितं   
शास्त्रार्थं शास्त्ररहस्यं उपेक्ष्येति शेषः । ये तद्विघातायान्यथा भावयन्ति ते   
कृमिकीटत्वयोग्याय पापाय चेतसा रागादिहेतुदुर्बुद्ध्या मिलन्ति ॥ ७ ॥  
  
नवतामरसाकारकान्तलोचनलोलता ।  
शान्ते मौर्ख्येऽक्षता वाते चलता सरसो यथा ॥ ८ ॥  
  
तां दुर्बुद्धिं व्यवहितसर्गे प्रपञ्चयिष्यमाणां प्रतीकेनोदाहरन्   
मौर्ख्यक्षयात्तत्क्षयं दर्शयति-नवेति । स्त्र्यादिपिण्डेषु दुर्बुद्धिकल्पितेति शेषः   
॥ ८ ॥  
  
स्थिरतामुपयातोऽसि भावाभावविवर्जितः ।  
पदे परमविस्तारे नभसीव प्रभञ्जनः ॥ ९ ॥  
  
इदानीं रामस्य दर्शितप्रत्यग्दृष्टौ स्थिरीभावं लिङ्गैरुपलक्ष्याह##-  
  
मन्ये मद्वचनैर्बोधमागतोऽसि रघूद्वह ।  
विगताज्ञाननिद्रोऽन्तर्नृपतिः पटहैरिव ॥ १० ॥  
  
पटहैर्वैतालिकानां प्रबोधनवाद्यभेदैः ॥ १० ॥  
  
सामान्ये च लगन्त्येव जने कुलगुरोर्गिरः ।  
अत्युदारमतौ राम न लगन्ति कथं त्वयि ॥ ११ ॥  
  
इदानीं स्वकृतस्योपदेशस्य साफल्यदर्शनाद्रामं स्वं च प्रशंसन्नाह##-  
  
यत्रोपादेयवाक्यत्वं भावितं स्वेन चेतसा ।  
मद्वचोऽन्तर्विशत्युच्चैस्तप्ते क्षेत्रे यथा पयः ॥ १२ ॥  
  
यत्र मयि त्वया उपादेयवाक्यत्वमाप्ततमत्वं भावितं चिन्तितमतो   
मद्वचस्तवान्तर्हृदि विशति ॥ १२ ॥  
  
वयमिह हि महानुभाव नित्यं कुलगुरवो भवतां रघूद्वहानाम् ।  
मदुदितमिदमाशु धार्यमार्य शुभवचनं हृदि हारवत्त्वयेति ॥ १३ ॥  
  
इदानीं फलपर्यवसितस्वोपदिष्टार्थस्यापि स्मरणेन धारणं स्वस्य   
कुलपूज्यत्वान्माननीयशासनत्वख्यापनेन विधत्ते-वयमिति । भवतां   
सर्वेषामिक्ष्वाकूणां विशेषतश्च रघूद्वहानां वयं कुलगुरव इति हेतोस्त्वया   
मदुदितमिदं शुभं वचनं धार्यं पुनःपुनश्चिन्तनेन दृढीकृत्येत्यर्थः   
॥ १३ ॥  
  
इत्यार्षे श्रीवासिष्ठमहारामायणे वाल्मीकीये मोक्षोपायेषु निर्वाणप्रकरणे पू०   
चित्ताभावप्रतिपादनं नाम चतुर्थः सर्गः ॥ ४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चित्ताभावप्रतिपादनं नाम चतुर्थः सर्गः ॥ ४ ॥   
# ००५
पञ्चमः सर्गः ५   
  
श्रीराम उवाच ।  
  
अहो अहं गतश्चित्त्वं भवद्वाक्यार्थभावनात् ।  
शान्तं जगज्जालमिदमग्रस्थमपि नाथ मे ॥ १ ॥  
  
इह प्रबुद्धः श्रीरामो विश्रान्तः परमे सुखे ।   
गुरोः पुरः स्वानुभवं वर्णयामास विस्तरात् ॥  
  
चित्त्वं चिद्रेकरसपूर्णात्मभावम् ॥ १ ॥  
  
परामन्तः प्रयातोऽस्मि परमात्मनि निर्वृतिम् ।  
दीर्घावग्रहसन्तप्तं वृष्ट्येव वसुधातलम् ॥ २ ॥  
  
दीर्घेण चिरकाला नुवृत्तेनावग्रहेण वृष्टिप्रतिबन्धेन सन्तप्तम् ॥ २ ॥  
  
शाम्यामि शीतलाकारः सुखं तिष्ठामि केवलम् ।  
प्रसादमनुयातोऽहं [यातोऽस्मि इति पाठः ।] सरो निर्वारणं यथा ॥ ३ ॥  
  
निर्वारणं निर्गतगजम् । निर्विक्षोभनिमित्तमिति यावत् ॥ ३ ॥  
  
सम्यक्प्रसन्नमखिलं दिङ्मण्डलमिदं मुने ।  
यथाभूतं प्रपश्यामि निर्नीहारमिवाधुना ॥ ४ ॥  
  
यथाभूतं यथार्थभूतसन्मात्रस्वभावम् ॥ ४ ॥  
  
जातोऽस्मि गतसन्देहः शान्ताशामृगतृष्णिकः ।  
रागनीरागनिर्मुक्तो [रागनीहार इति पाठः ।] मृष्टजङ्गलशीतलः ॥ ५   
॥  
  
रागैर्विषयरञ्जनैर्नीरागैस्तद्विरोधिवैराग्यादिवृत्तिभिश्च निर्मुक्तः । मृष्टं   
निर्मृष्टनीहाररजस्कं शरत्कालजङ्गलमिव शीतलः ॥ ५ ॥  
  
आत्मनैवान्तरानन्दं तत्प्राप्तोऽस्म्यन्तवर्जितम् ।  
रसायनरसास्वादो यत्र नाथ तृणायते ॥ ६ ॥  
  
रसायनममृतं तद्रसास्वादोऽपि यत्र यस्मिन्नानन्दे तृणायते   
तृणवन्नीरसीभवति उपेक्ष्यो भवति वा ॥ ६ ॥  
  
अद्याहं प्रकृतिस्थोऽस्मि स्वस्थोऽस्मि मुदितोऽस्मि च ।  
लोकारामोऽस्मि रामोऽस्मि नमो मह्यं नमोस्तु ते ॥ ७ ॥  
  
प्रकृतिः पारमार्थिकस्वभावस्तत्स्थः । लोका आरमन्ते विश्राम्यन्ति यस्मिन्सुखे   
तदहमस्मि । एतस्यैवानन्दस्यान्यानि भूतानि मात्रामुपजीवन्ति इति श्रुतेः । अतएव   
रमन्ते योगिनो यत्रेति प्राग्दर्शितव्युत्पत्त्या रामोऽस्मि । स्वनामसार्थक्यं ममाद्य   
सम्पन्नमित्यर्थः । तादृशाय मह्यं तत्प्रदर्शकाय ते तुभ्यं च नमः ॥ ७ ॥  
  
ते संशयास्ताः कलनाः सर्वमस्तं गतं मम ।  
रात्रिवेतालसंसारः प्रभात इव भास्करे ॥ ८ ॥  
  
कलना भ्रमाः । रात्रौ बालभ्रान्तिकल्पितो वेतालस्य संसारः सञ्चारः कुटुम्बं वा   
॥ ८ ॥  
  
निर्मले हृदि विस्तीर्णे सम्पन्ने हिमशीतले ।  
मनो निर्वृतिमायातं सरसी शरदीव मे ॥ ९ ॥  
  
मनः शरदि सरसी महासर इव निर्वृतिं निर्विक्षेपविश्रान्तिमायातं प्राप्तम् ॥ ९ ॥  
  
कलङ्क आत्मनः कस्मात्कथं चेत्यादिसंशयः ।  
नूनं निर्मूलतां यातो मृगाङ्काग्रे यथा तमः ॥ १० ॥  
  
चिदेकरसस्यात्मनः अज्ञानादिकलङ्कः कस्मान्निमित्तादागतः कथं स्वप्रकाशे   
तिष्ठति सः असङ्गमपरिच्छिन्नं च तं कथमाच्छादयति कथं च कूटस्थस्य   
सांसारिकविकारानुभव इत्यादिसंशयः   
सर्वसंशयमूलभूताज्ञानापगमान्निर्मूलतां यातः ॥ १० ॥  
  
सर्वमात्मैव सर्वत्र सर्वदा भाविताकृतिः ।  
इदमन्यदिदं चान्यदित्यसत्कलना कुतः ॥ ११ ॥  
  
भाविताकृतिः स्फुरदाकारः ॥ ११ ॥  
  
कोऽभवं प्रागहं तादृक्तृष्णानिगडयन्नितः ।  
अन्तरात्मानमेवेति विहसामि विकासवान् ॥ १२ ॥  
  
अहं साम्प्रतं विकासवान्सन्ननुभूयमानमशनायाद्यतीतमात्मानमन्तरा   
विनैव प्राक्तृष्णानिगडयन्त्रितः कः अभवमिति विहसामि ॥ १२ ॥  
  
आ इदानीं स्मृतं सम्यग्यथैष सकलोऽस्म्यसौ ।  
यस्त्वद्वागमृतापूरस्नातेनायमहं स्थितः ॥ १३ ॥  
  
आ इति स्मरणद्योतको निपातः । निपात एकाजनाङ् इति प्रगृह्यत्वादसन्धिः ।   
त्वद्वागमृतापूरस्नातेन मया अयमहं यो यथा परमार्थतः स्थित एष   
सकलश्चास्मि तथा इदानीं स्मृतमित्यन्वयः ॥ १३ ॥  
  
अहो नु विततां भूमिमधिरूढोऽस्मि पावनीम् ।  
इहस्थ एव यत्रार्को न पातालमिव स्थितः ॥ १४ ॥  
  
अहमिहस्थ एव सन् काञ्चिद्विततामपरिच्छिन्नां ब्रह्मलोकभूमिमधिरूढोऽस्मि । यत्र   
यस्यां भूमावर्कः सूर्यः पातालमास्थित इवात्यन्तमधोदेशस्थितोऽपि न भवति ।   
कार्यब्रह्मलोकाद्धि सोऽधःस्थितो न परब्रह्मलोकात् । न तत्र सूर्यो भाति न   
चन्द्रतारकम् इत्यादिश्रुतेरिति भावः ॥ १४ ॥  
  
मह्यं सत्तामुपेताय भावाभावभवार्णवात् ।  
नमो नित्यं नमस्याय जयाम्यात्मात्मनात्मनि ॥ १५ ॥  
  
भावाभावभवार्णवात् । ल्यब्लोपे पञ्चमी । भावाभावलक्षणं भवार्णवं   
निस्तीर्य तत्पारभूतां तदधिष्ठानसन्मात्रतामुपेतायेत्यर्थः । यतोऽहमात्मना   
आत्मनि स्वे महिम्नि जयामि सर्वोत्कर्षेण वर्ते अतः सर्वैर्नित्यं सर्वदा नमस्याय ।   
नमस्कर्तुमर्हायेत्यर्थः ॥ १५ ॥  
  
अनुभववशतो हृदब्जकोशे स्फुटमलितां समुपागतेन नाथ ।  
तव वरवचसेह वीतशोकां चिरमुदितां च दशामुपागतोऽस्मि ॥ १६ ॥  
  
हे नाथ अहं हृदब्जकोशे स्फुटमलितां भ्रमरवत्स्थिरतामुपागतेन तव   
वरवचसा इह अस्मिन्देशे काले च स्वानुभववशतो वीतशोकां चिरं सदैवोदितां   
मुदितां वा जीवन्मुक्तदशामुपागतोऽस्मीत्यर्थः ॥ १६ ॥  
  
इत्यार्षे श्रीवासिष्ठमहारायणे वाल्मीकीये दे० मोक्षोपायेषु निर्वाणप्रकरणे   
पू० राघवविश्रान्तिवर्णनं नाम पञ्चमः सर्गः ॥ ५ ॥   
  
इति श्रीवासिष्ठमहारामायणतात्पर्यप्रकाशेनिर्वाणप्रकरणे पू०   
राघवविश्रान्तिवर्णनं नाम पञ्चमः सर्गः ॥ ५ ॥  
# ००६
षष्ठः सर्गः ६  
  
श्रीवसिष्ठ उवाच ।  
  
भूय एव महाबाहो शृणु मे परमं वचः ।  
यत्तेऽहं प्रीयमाणाय वक्ष्यामि हितकाम्यया ॥ १ ॥  
  
देहात्मप्रविवेकोऽत्र दुःखं देहात्मदर्शनात् ।  
मूढानामङ्गनासङ्गान्मोहवृद्धिश्च वर्ण्यते ॥  
  
इत्थं श्रीरामे सम्यक्प्रबुद्धेऽप्यन्येषां श्रोतॄणां तथैव प्रबोधजननाय   
प्रवर्तमानो भगवान्वसिष्ठो वक्ष्यमाणदेहात्मविवेकादिश्रवणे   
राममप्यनुकूलयन्नाह-भूय एवेत्यादिना । प्रीयमाणाय   
उपदेशतात्पर्यगोचरनिरतिशयानन्दात्मानुभवलक्षणप्रीतिभाजनाय ते   
सर्वजनहितकाम्यया यद्वक्ष्यामि तच्छृण्वित्यर्थः ॥ १ ॥  
  
भेदमभ्युपगम्यापि शृणु बुद्धिविवृद्धये ।  
भवेदल्पप्रबुद्धानामपि नो दुःखिता यथा ॥ २ ॥  
  
ननु श्रोतृश्रावयितृश्रोतव्यादिभेदानां बाधितत्वात्कथं मे श्रवणे   
प्रवृत्तिः किंवा तत्फलं तत्राह-भेदमिति । बाधितानुवृत्त्या   
भेदाभ्युपगमेन श्रवणे प्रवृत्तिसिद्धिस्तव   
बोधाभिवृद्धिरल्पप्रबुद्धोद्धारश्च तत्फलमित्यर्थः ॥ २ ॥  
  
यस्याज्ञानात्मनोऽज्ञस्य देह एवात्मभावना ।  
उदितेति रुषैवाक्षरिपवोऽभिभवन्ति तम् ॥ ३ ॥  
  
तत्रादौ श्रोतॄणामिन्द्रियजयासामर्थ्यात्तैराकृष्यमाणस्य मनसः पूर्णात्मनि   
प्रतिष्ठा कथं स्यादिति जिज्ञासां लिङ्गैरुपलक्ष्य यस्त्वविज्ञानवान्भवत्ययुक्तेन   
मनसा सदा । तस्येन्द्रियाण्यवश्यानि दुष्टाश्वा इव सारथेः । यस्तु विज्ञानवान्भवति   
युक्तेन मनसा सदा । तस्येन्द्रियाणि वश्यानि सदश्वा इव सारथेः इति   
श्रुतिद्वयोक्तदिशैव तां क्रमेण परिहरति-यस्येति द्वाभ्याम् ।   
इत्येतस्मादेवासदात्मभावेनापराधादतिरुषा अक्षाणि रिपवः शत्रवो भूत्वा   
तमज्ञमभिभवन्ति पराभावयन्ति ॥ ३ ॥   
  
यस्य ज्ञानात्मनो ज्ञम्य सत्येवात्मनि संस्थितिः ।  
सन्तुष्ट्यैवाक्षसुहृदो न घ्नन्ति तमनिन्दितम् ॥ ४ ॥  
  
सन्तुष्ट्या सत्यात्मदर्शनोपकारजनितसन्तोषेणेव अक्षाणि सुहृदो मित्राणि भूत्वा   
न घ्नन्ति किन्तु ज्ञानाभिवृद्ध्यनुकूलाचरणेन पालयन्तीत्यर्थः ॥ ४ ॥  
  
पदार्थे स्फुरतो यस्य न स्तुतिर्निन्दनादृते ।  
स देहं देहदुःखार्थमादत्ते [दुःखार्त इत्युभयत्र पाठः ।] केन   
हेतुना ॥ ५ ॥  
  
स्फुरतो व्यवहरतो यस्य पुंसो भोग्यपदार्थे सदैव दोषदर्शनान्निन्दनादृते   
कुत्सनं विना स्तुतिः प्रशस्तताबुद्धिर्न भवत्येव स   
पुमान्देहसम्बन्धिदुःखार्थं [दुःखार्तं इत्युभयत्र पाठः ।] देहं   
केन हेतुना आत्मतया आदत्ते । तत्र हेतुर्नास्तीत्यर्थः ॥ ५ ॥  
  
नात्मा शरीरसम्बन्धी शरीरमपि नात्मनि ।  
मिथो विलक्षणावेतौ प्रकाशतमसी यथा ॥ ६ ॥  
  
इदानीं देहात्मैक्यभ्रमवारणाय युक्तीः प्रस्तौति-नात्मेत्यादिना ।   
जडचित्त्वाभ्यां विरुद्धयोर्देहात्मनोराधाराधेयभावादिसम्बन्धोऽपि   
दुर्लभस्तादात्म्यं तु दूरे निरस्तमित्याशयः ॥ ६ ॥  
  
सर्वैर्भावविकारैस्तु नित्योन्मुक्तस्त्वलेपकः ।  
नात्मास्तमेति भगवान्न चोदेति सदोदितः ॥ ७ ॥  
  
एवं निर्विकारत्वसविकारत्वादिकृतविरोधादपि न तत्प्रसक्तिरित्याह-सर्वैरिति ॥ ७ ॥  
  
जडस्याज्ञस्य तुच्छस्य कृतघ्नस्य विनाशिनः ।  
शरीरकोपलस्यास्य यद्भवत्यस्तु तत्तथा ॥ ८ ॥  
  
आत्माधीनं स्वप्रथोपकारं प्राप्यात्मन एव दुःखभोजकत्वात्कृतघ्नस्य ॥ ८ ॥  
  
आदत्ते तत्कथं नित्यं चिन्मयत्वं सदोदितम् ।  
ययोरेकपरिज्ञाने जडतैवाऽपरस्थिता ॥ ९ ॥  
  
ननु चिन्मयत्वमपि देहस्यैव धर्मोऽस्तु तथा च न कोऽपि विरोध इत्याशङ्क्याह##-  
शक्यं तत्परिचये च जडतैव अपरस्य देहस्य स्थितेति तत्स्वभावविरुद्धं   
चिन्मयत्वं कथमादत्ते इत्यर्थः ॥ ९ ॥  
  
तयोः कीदृग्विधा भूता समानसुखदुःखता ।  
यौ समौ समधर्माणौ न कदाचन तौ कथम् ॥ १० ॥  
  
नन्वात्मनो मानसदुःखभोगेन देहे कार्श्यं जायमानं दृश्यते देहे च   
ताडनादिना आत्मनो दुःखभोग इति तयोः समानसुखदुःखतादर्शनात्तादात्म्यं   
किं न स्यात्तत्राह-तयोरिति । यौ आत्मदेहौ वह्न्ययः पिण्डाविव समौ अविविक्तौ   
परस्परधर्मविनिमयात्समधर्माणौ भासेते विविक्तौ तु तौ न कदाचन तथा   
भासेते तयोः कीदृग्विधा कथं च समानसुखदुःखता भूता परमार्थसत्या   
वक्तुं शक्येत्यर्थः ॥ १० ॥  
  
यावप्यसक्तावन्योन्यं मिथः सन्नमितौ [सगमितौ इति पाठः ।] कथम्   
।   
कथं स्थूलोऽणुरूपः स्यादणुः स्थूलः कथं भवेत् ॥ ११ ॥  
  
किं च असङ्गेन परमसूक्ष्मेण आत्मना स्थूलस्य देहस्य सङ्गम एव दुर्लभो दूरे   
ऐक्यमित्याह-यावपीति ॥ ११ ॥  
  
एकोदये द्वितीयस्य न सत्ता दिनरात्रयोः ।  
ज्ञानं नाज्ञानतामेति च्छाया नायाति तापताम् ॥ १२ ॥  
  
परस्परोपघातिस्वभावत्वादपि नैक्यप्रसक्तिरित्याह-एकेति ॥ १२ ॥  
  
सद्ब्रह्म नासद्भवति विचित्रास्वपि दृष्टिषु ।  
मनागपि न संश्लेषः सर्वगस्यापि देहिनः ॥ १३ ॥  
  
सद्ब्रह्म असद्देहादिरूपं न भवति । सतश्च देहिनो देहाधिष्ठानप्रतीचः   
स्वाध्यस्तेन देहादिना मनागपि न संश्लेषः ॥ १३ ॥  
  
देहेन देहगस्यापि [देद्दिनः क्वापि इति पाठः ।] कमलस्येव वारिणा ।  
मनागपि न संश्लेषो ब्रह्मणो देहसत्तया [एतदग्रे जगत्यात्मनिकः   
किञ्चिन्नात्ततो देहकस्य च । तदा तच्च मुधैवैष सुखदुःखक्रमः कुतः ॥ इति   
प्रक्षिप्तः श्लोको मुद्रितपुस्तके लभ्यते ।] ॥ १४ ॥  
  
उक्तमेव दृष्टान्तोपदर्शनाय पुनराह-देहेनेति । कुतो न संश्लेषस्तत्राह##-  
भगवत्पादैः यत्र हि यदध्यासस्तत्कृतेन गुणेन दोषेण वा अणुमात्रेणापि स न   
सम्बध्यते इति ॥ १४ ॥  
  
तद्गतस्याप्यतद्वृत्तेरम्बरस्येव वायुतः ।  
जरा मरणमापच्च सुखदुःखे भवाभवौ ॥ १५ ॥  
  
अतद्वृत्तेः अलेपकत्वात्तद्विलक्षणस्वभावस्याम्बरस्य वायुतो यथा   
शोषकम्परजोलेपादयो दोषा न सन्ति तद्वद्देहादित आत्मनो जरादयो मनागपि न   
सन्तीत्यर्थः ॥ १५ ॥  
  
मनागपि न सन्तीह तस्मात्त्वं निर्वृतो भव ।  
स्थितो देहतयाप्युच्चैः पातोत्पातमयो [महाभ्रमः इति पाठः ।]   
भ्रमः ॥ १६ ॥  
  
देहतया देहात्मदृष्ट्या स्थितोऽपि मरणजन्मादिभ्रमो ब्रह्मात्मदृष्ट्या   
ब्रह्मणि अप्सु वीचिचय इव भ्रह्ममात्रो दृश्यत इत्यर्थः ॥ १६ ॥  
  
दृश्यते केवलं ब्रह्मण्यप्सु वीचिचयो यथा ।  
आत्मसत्तोपजीवित्वादात्मानुभवतीह हि ॥ १७ ॥  
  
देहयन्त्रं [इदमर्ध पूर्वान्वयि ।] पयःसत्तामात्रादूर्मिमिव स्थितम् ।  
आधारस्पन्दनेनाङ्ग यथा क्षोभो न वा भवः ॥ १८ ॥  
  
यथा पयः स्वसत्तयैव स्थितमूर्मित्वमनुभवतीव तद्वत् । यथा प्रतिबिम्बस्य   
आधारस्पन्दनेन हेतुना क्षोभे सति सूर्यादेर्मनागपि क्षोभो नास्ति तथा देहेन   
चिदाभासक्षोभेऽपि देहिनो देहसाक्षिण इत्यर्थः ॥ १८ ॥  
  
सूर्यादेः प्रतिबिम्बस्य तथा देहेन देहिनः ।  
सम्यग्दृष्टे यथाभूते वस्तुन्येवाभिजायते ॥ १९ ॥  
  
सम्यग्दृष्टे तु वस्तुन्येव स्थितिरभिजायते । देहमयोऽज्ञानविभ्रमश्च लयमेति ॥ १९   
॥  
  
स्थितिर्देहमयो ज्ञानविभ्रमो लयमेति च ।  
देहदेहवतोर्ज्ञानाद्यथाभूतार्थयोः स्थितिः ॥ २० ॥  
  
यथाभूतार्थयोर्विमर्शे   
निष्कृष्टपरमार्थस्वभावयोर्देहतत्साक्षिणोर्ज्ञानाद्देहस्यासत्तात्मिका   
तत्साक्षिणश्च सत्तात्मिका स्थितिरुदेति प्रकटीभवति ॥ २० ॥  
  
सत्तासत्तात्मिकोद्धेति दीपाद्दीपपदार्थयोः ।  
असम्यग्दर्शिनो [असम्यग्ज्ञानिन इति पाठः ।] देहस्यावर्तपरिवर्तनैः ॥   
२१ ॥  
  
द्रीपेनाद्यते प्रस्यत इति दीपात् तमः प्रदीपश्च तादृशयोः । परस्परोत्थिति   
स्वभावपदार्थभूतयोरित्यर्थः । इदानीमज्ञस्य जगद्दर्शनप्रकारं निन्दितुं   
प्रपञ्चयति-असम्यग्दर्शिन इत्यादिना ॥ २१ ॥  
  
अन्तःशून्याः स्फुरन्तीह ते मोहार्जुनपादपाः ।  
अपर्यालोचितात्मार्था अपरामृष्टसंविदः ॥ २२ ॥  
  
स्पन्दन्ते चेतितोन्मुक्तास्तृणवन्मूढबुद्धयः ।  
अनास्वादितचित्तत्वाज्जडाः सर्वे खघ्रायुभिः ॥ २३ ॥  
  
चेतिता चेतनया तयोन्मुक्ताः । भावे घञन्ताच्चितेर्मत्वर्थे इनिस्ततस्तल् ।   
नह्यचेतनदेहात्मभूताश्चेतना इति वक्तुं योग्या इति भावः । यदि ते अचेतनास्तर्हि   
कथं वदन्ति तृणकाष्ठाहरणादिना व्यवहरन्ति च तत्राह-अनास्वादितेत्यादिना ।   
ते सर्वे जडा अपि खैर्मुखनासिकादिच्छिद्रैस्तत्सञ्चारिभिर्वायुभिश्च यत्र यत्र   
प्रदेशे कीचकवदुदितेन नोदनेन आक्रान्तास्तत्र रटन्ति प्रस्फुरन्ति सञ्चरन्ति चेति   
परेणान्वयः ॥ २३ ॥  
  
यत्र तत्रोदिताक्रान्ता रटन्ति प्रस्फुरन्ति च ।  
तृणकाष्ठादिकं सर्वमाहरन्ति त्यजन्ति च ॥ २४ ॥  
  
सशब्दस्पर्शरूपाढ्यास्तरङ्गतरलाङ्गकाः ।  
जडाः सन्तः स्फुरद्रूपा भृशं स्फाररसासवाः ॥ २५ ॥  
  
शब्दस्पर्शसहितरूपादिविषयलाभेनैव आढ्याः कृतार्थमन्याः । स्फारो रसो   
भोगाभिनिवेश एव आसवमिवोन्मादको येषाम् ॥ २५ ॥  
  
सविहारागमापाया महौघा इव दुर्धियः ।  
सर्वेषामेव चैतेषां स्थितैवैषा पिदव्यया ॥ २६ ॥  
  
यथा नाद्यादिमहौघा अचेतना अपि विहारागमापायादिचेष्टासहितास्तद्वद्दुर्धियोऽपि   
किमेषामात्मचिन्नास्त्येव न किन्तु विद्यमानाप्यबोधाद्व्यर्थाऽसम्पन्नेत्याह##-  
  
किन्त्वबोधवशादस्याः परां कृपणतां गता ।  
श्वाससन्ततयो ह्यज्ञाल्लोहकारदृतेर्यथा ॥ २७ ॥  
  
अज्ञान्मूर्खात् । निःसरन्त्य इति शेषः ॥ २७ ॥  
  
स्पन्दमात्रार्थमेवाशु दृश्यन्ते नार्थकारिणाः ।  
तर्जनं गर्जनं मूढाद्धनुर्दण्डगुणादिव ॥ २८ ॥  
  
जठराग्निस्पन्दमात्रार्थम् । एवं मूढान्निष्पद्यमानं परतर्जनं गर्जनं च न   
चेतनतालिङ्गं मरणाद्यनर्थमात्रहेतुत्वाद्धनुर्गुणविस्फारवदित्याह##-  
  
श्रूयते मरणायैव चिद्बोधपरिवर्जितम् ।  
फलभोगोऽपि यो मूढात्तदरण्यतरोरिव ॥ २९ ॥  
  
फलभोगः फललाभः ॥ २९ ॥  
  
तस्मिन्विश्रमणं यत्तच्छिलाफलहके यथा ।  
तेन यत्सङ्गमः स स्यात्स्थाणुना भुवि जङ्गले ॥ ३० ॥  
  
शिलाफलहके तप्तशिलाफलके यथा तथा । स्थाणुना छिन्नतरुमूलेन ॥ ३० ॥  
  
तदर्थं यत्कृतं किञ्चित्तद्व्योम लकुटैर्हतम् ।  
तस्मिन्यदधमे दत्तं तत्त्यक्तं किं न कर्दमे ॥ ३१ ॥  
  
कृतमुपकृतं स्वेन तत् । लकुटैर्दण्डैः । हतं ताडितम् ॥ ३१ ॥  
  
तेन सार्धं कथा यत्तत्कौलेयाह्वानमम्बरे ।  
अज्ञानमापदां निष्ठा का हि नापदजानतः ॥ ३२ ॥  
  
कौलेयः श्वा । कुलकुक्षीत्यादिना विहितस्य ढकञः कलोपश्छान्दसः ।   
इदमज्ञनिन्दनमज्ञानस्य हेयताप्रदर्शनार्थं दयया न त्वज्ञेषु   
द्वेषादित्याशयेनाह-अज्ञानमिति ॥ ३२ ॥  
  
इयं संसारसरणिर्वहत्यज्ञ प्रमादत्तः ।  
अज्ञस्योग्राणि दुःखानि सुखान्यपि दृढानि च ॥ ३३ ॥  
  
पुनःपुनर्निवर्तन्ते युगं प्रत्यचला इव ।  
शरीरधनदारादावास्थां समनुबध्नतः ॥ ३४ ॥  
  
युगं युगोपलक्षितं लाङ्गलं रथं वा प्रति अचला इव दृढानि दुरुल्लङ्घनानि   
च ॥ ३४ ॥  
  
इदं [इदं तु दुःखं इति पाठः ।] दुर्दुःखमज्ञस्य न कदाचन   
शाम्यति ।  
अनात्मनि शठे देहे आत्मभावमुपेयुषि ॥ ३५ ॥  
  
असद्बोधमयी माया कथं नामानि नश्यति ।  
दुर्भावस्वञ्चितधियो वस्तुन्यन्धस्य दुर्मतेः ॥ ३६ ॥  
  
दुष्टैर्भावैः सुष्नुः अञ्चिता व्याप्ता धीर्यस्य ॥ ३६ ॥  
  
अवस्तुनि सनेत्रस्य लुठतश्च पदे पदे ।  
विषमुत्पद्यते चन्द्रादामोदः कुसुमादिव ॥ ३७ ॥  
  
अवस्तुन्यसद्वस्तुनि सनेत्रस्य पश्यत इति यावत् ॥ ३७ ॥  
  
कण्टकश्चैति पयसो दूर्वाङ्कुर इव स्थलात् ।  
देहशाल्मलिभोगिन्यो मनोमातङ्गशृङ्खलाः ॥ ३८ ॥  
  
पयसः क्षीरात्कण्टकश्च एति आगच्छति । उत्पद्यत इति यावत् । देहलक्षणस्य शाल्मलेः   
कोटरे निवसन्त्यो भोगिन्यः सर्पिणीभूता आशाः प्रसूयन्ते रागलोभदैन्यादिसर्पान् ।   
अथवा मनोगातङ्गस्य शृङ्खलाभूता आशा दुःखानि प्रसूयन्ते इति   
आन्तरबाह्यविषयभेदेनाशाभेदं प्रकल्प्य रूपकद्वयं योज्यम् ॥ ३८ ॥  
  
अज्ञस्याशाः प्रसूयन्ते सुकृष्टादिव शालयः ।  
नरकश्रीरिहाज्ञानं कुष्कृतव्यालवेष्टितम् ॥ ३९ ॥  
  
सुकृष्टात्क्षेत्रात् । न विद्यते ज्ञानं यस्य सः अज्ञानस्तं नरकश्रीः परिपालयति   
प्रतीक्षते ॥ ३९ ॥  
  
परिपालयति प्रीता मयूरी वारिदं यथा ।  
नेत्रलोलालिनीलोला स्फुरिताधरपल्लवा ॥ ४० ॥  
  
मूर्खार्थमेव विकसत्यङ्गना विषवल्लरी ।  
अज्ञस्य हृदि सद्भूमावेव [सद्भूमाविव पेलवपल्लवः इति पाठः ।]   
पेलवपल्लवा ॥ ४१ ॥  
  
हृदि मनोलक्षणायां सद्भूमौ ॥ ४१ ॥   
  
विद्यते पतगच्छायो रागविद्रुमदुर्द्रुमः ।  
तरुच्छदलसद्धूमः शस्त्रजालरदोल्मुकः ॥ ४२ ॥  
  
तरुच्छदः पल्लवस्तत्स्थानापन्नयोः स्फुरदोष्ठयोर्लसन्तो निश्वासधूमा यस्य ।   
शस्त्रजालमिव कटकटायमाना रदा दन्ता एवोल्मुका यस्य । द्वेष एव दावाग्निर्यस्य ।   
हृन्मनस्तल्लक्षणे मरौ निर्जलारण्ये ज्वलति भस्मीभवतीव ॥ ४२ ॥  
  
ज्वलति द्वेषदावाग्निर्हृन्मरौ कायतापदः ।  
अज्ञमात्सर्यमनसि परापवदनच्छदा ॥ ४३ ॥  
  
मात्सर्यजलपूर्णे मनसि मानसे । मात्सर्यमानसेऽज्ञस्येति पाठः साधुः ॥ ४३ ॥  
  
ईर्ष्याकमलिनी चिन्ताषट्पदा विलसत्यलम् ।  
प्रतिजन्मप्रमृष्टोग्रदुःखकल्लोलविभ्रमम् ॥ ४४ ॥  
  
प्रमृष्टा नानाप्रतीकारोपायवेलोपसर्पणेन मार्जिता उग्रदुःखकल्लोलविभ्रमा यत्र   
तं जडमज्ञं जलमयं समुद्रं च मरणलक्षणो वाडवो वडवानलः ॥ ४४ ॥  
  
जडमेव समभ्येति पुनर्मरणवाडवः ।  
जन्म बाल्यं व्रजत्येतद्यौवनं युवता जराम् ॥ ४५ ॥  
  
जन्मादीनामुत्तरोत्तरमनर्थप्रापकत्वमेवेत्याह-जन्मेत् ॥ ४५ ॥  
  
जरा मरणमभ्येति मूढस्यैव पुनः पुनः ।  
जगज्जीर्णारघट्टेऽस्मिन्नज्ज्वा संसृतिरूपया ॥ ४६ ॥  
  
आरघट्टे यन्त्रे घटीयन्त्रे ॥ ४६ ॥  
  
मज्जनोन्मज्जनैरज्ञो यन्त्रे कलशतां गतः ।  
यदेव गोष्पदापूरं ज्ञधियः पेलवं जगत् ॥ ४७ ॥  
  
गोष्पदमापूरयतीति गोष्पदापूरम् । अल्पजलप्रायमित्यर्थः ॥ ४७ ॥  
  
तदेवापारपर्यन्तमगाधममहात्मनः ।  
धियोऽदृश इवाज्ञस्य दीर्घं जठरकोटरात् ॥ ४८ ॥  
  
अमहात्मनः परिच्छिन्न देहात्मदर्शिनः अपारपर्यन्तमगाधं च भवति । अतः   
अदृशः अन्धस्येव अज्ञस्य धियो   
जठरकोटरादुदरभरणासक्तिबन्धनवशादपरं दीर्घं संसाराब्धिपारं न   
प्रयान्तीत्यन्वयः ॥ ४८ ॥  
  
न प्रयान्त्यपरं पारं विहङ्ग्यः पञ्जरादिव ।  
भावमात्रपरावृत्तवासनाभारनाभयः ॥ ४९ ॥  
  
कुतो न प्रयान्ति तत्राह-भावेत्यादिना । पराश्चि खानि   
व्यतृणत्स्वयम्भूस्तस्मात्पराङ् पश्यति नान्तरात्मन् इति श्रुतेर्बाह्येषु   
विषयमात्रेषु परावृत्तवासनाभाराक्रान्तहृदयनाभयः सत्यो विषयपङ्केषु   
मग्ना जन्मचक्रस्य नेमयो नेमिस्थानीयेन्द्रियगणा उद्धृत्य स्पष्टीकर्तुं   
शोधयितुं न शक्यन्ते ॥ ४९ ॥  
  
स्पष्टीकर्तुं न शक्यन्ते जन्मचक्रस्य नेमयः ।  
अज्ञेनेन्द्रियगृध्रार्थं [अज्ञानेन्द्रिय इति पाठः ।]   
रागान्मृगयुणा तनुः ॥ ५० ॥  
  
गृध्रपदेन मृगयोपयोगिनः श्येना ग्राह्याः । तनुः स्वदेहपरम्परा ।   
दूराद्दूरदेशकालयोरपि सर्वदा सर्वत्रेति यावत् । रागान्मृगयाव्यसनात् ॥ ५० ॥  
  
संसारारण्य आस्तीर्णा दूरादामिषपिण्डवत् ।  
भूतशैलमयी दृष्टिर्मृन्मांसलवमात्रिका ॥ ५१ ॥  
  
आमिषपिण्डवदिति वतिप्रयोगो भ्रान्तिदृशा भेदाभावे   
सादृश्याभावादित्याशयेनाह-भूतेति । भूतमयी मनुष्यपश्वादिप्राणिप्रचुरा   
हिमवान्विन्ध्यो मलय इत्यादिशैलप्रचुरा च दृष्टिर्वस्तुतो मांसलवमात्रिका   
मृल्लवमात्रिका चेति विभज्य व्युत्क्रमेण सम्बन्धः । मोहात्तत्त्वापर्यालोचनादेव   
गौरश्वः पुरुषो माता भ्राता हिमवान्मलय इत्यादिकल्पनया संलक्ष्यते इत्यर्थः ॥   
५१ ॥  
  
मोहात्संलक्ष्यते चित्रपदार्थानन्तरञ्जनः ।  
जयत्यनल्पसङ्कल्पकल्पनाकल्पपादपः ॥ ५२ ॥  
  
अतएव चित्रैः पदैरर्थैश्च अनन्तानि रञ्जनानि यस्य   
तथाविधोऽनल्पसङ्कल्पकलनालक्षणः कल्पपादपो जयति । अत्यन्तासद्भिरपि पदार्थैः   
सर्वकामपूरणसमर्थत्वात्सर्वोत्कर्षेण वर्तत इत्यर्थः ॥ ५२ ॥  
  
अज्ञानात्प्रसृता यस्माज्जगत्पर्णपरम्पराः ।  
यस्मिंस्तिष्ठन्ति राजन्ते विशन्ति विलसन्ति च ॥ ५३ ॥  
  
इदानीं तादृशकल्पवृक्षकोटिव्याप्तं संसारवनखण्डं वर्णयति##-  
  
विचित्ररचनोपेता भूरिभोगिविहङ्गमाः ।  
यत्र जन्मानि पर्णानि कर्मजालं च कोरकम् ॥ ५४ ॥  
  
पर्णानि पल्लवाः । कोरकं कलिका । छान्दसी क्लीबता ॥ ५४ ॥  
  
फलानि पुण्यपापानि मञ्जर्यो विभवश्रियः ।  
अज्ञानेन्दूदये नैता योषिदोषधयः स्फुटम् ॥ ५५ ॥  
  
योषिल्लक्षणा ओषधयो लता अस्मिन्वर्णितलक्षणे संसारवनखण्डे । परां   
शोभामुपागताः ॥ ५५ ॥  
  
संसारवनखण्डेऽस्मिन्परां शोभामुपागताः ।  
जन्मजालकलापूर्णस्तमःकालकृतोदयः ॥ ५६ ॥  
  
अज्ञानस्येन्दुत्वमुक्तमुपपादयति-जन्मेति । तमःकाले विवेकसूर्यास्तमयकाले ।   
शून्ये निष्प्रपञ्चे ब्रह्मणि नभसि च उदितात्मा प्रकाशमानः । दोषाया   
रत्रेर्दोषाणां चेशः ॥ ५६ ॥  
  
शून्योदितात्मा दोषेशो जयत्यज्ञानचन्द्रमाः ।  
अज्ञानेन्दोः प्रसादेन वासनामृतशालिना ॥ ५७ ॥  
  
तर्पिताशाचकोरेण चित्तरत्नरसैषिणा ।  
राजहंसविलासिन्यः प्रालेयशिशिराङ्गिकाः ॥ ५८ ॥  
  
तर्पिताः पोषिता आशालक्षणाश्चकोरा येन । चित्तलक्षणं यद्रत्नं द्युमणिस्तदीयो रसो   
विषयास्वादनामृतं तदेषिणा । सूर्यमण्डलान्तर्गतेनैवामृतेन शुक्लपक्षे   
चन्द्रपूर्तेरिति भावः ॥ ५८ ॥  
  
भान्ति कान्ताकुमुद्वत्यो लोललोचनषट्पदाः ।  
धम्मिल्लतिमिरोल्लासा लसत्पाण्डुपयोधराः ॥ ५९ ॥  
  
रामारजन्यो राजन्ते तन्मौर्ख्येण विजृम्भितम् ॥ ६० ॥  
  
रामालक्षणारजन्यो रात्रयो यद्राजन्ते तद्द्रष्टॄणां मौर्ख्येणैव विजृम्भितम् ।   
तच्छोभाकारेण परिणतं न तत्र शोभनं किञ्चिद्वस्तुतोऽस्तीति भावः ॥ ६० ॥  
  
आपातमात्रमधुरत्वमनर्थसत्त्वमाद्यन्तवत्त्वमखिलस्थितिभङ्गुरत्वम् ।  
अज्ञानशाखिन इति प्रसृतानि राम नानाकृतीनि विपुलानि फलानि तानि ॥ ६१ ॥  
  
अज्ञानमेव सर्वानर्थहेतुरिति दर्शयन्नुपसंहरति-आपातेति । हे राम   
यद्विषयेषु प्रसिद्धमापातमात्रमधुरत्वमनर्थपर्यवसानत्वमाद्यन्तवत्त्वं   
देशतः परिच्छिन्नत्वमखिलस्थितिषु भङ्गुरत्वं नश्वरत्वं च   
तत्सर्वमज्ञानलक्षणस्य शाखिनो वृक्षस्य इति एवंविधानि नानाकृतीनि फलानि   
बीजाङ्कुरपरम्परया जगदाकारेण प्रसृतानि । तस्मादज्ञानमेव   
तन्मूलमुच्छेद्यमिति भावः ॥ ६१ ॥  
  
इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु   
निर्वाणप्रकरणे पू० मोहमाहात्म्यं नाम षष्ठः सर्गः ॥ ६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मोहमाहात्म्यं नाम षष्ठः सर्गः ॥ ६ ॥  
  
# ००७
सप्तमः सर्गः ७  
  
श्रीवसिष्ठ उवाच ।  
  
यन्मुक्तावलिता रत्नभूषिता भान्ति योषितः ।  
मदेन्दावुदिते क्षुब्धकामक्षीरार्णवोर्मयः ॥ १ ॥  
  
कामादिभिरनर्थादिष्वर्थता रम्यतावहाः ।  
विस्तरेणात्र वर्ण्यन्ते अज्ञानस्य विभूतयः ॥  
  
तत्र सर्वविवेकापहारिण्यः सद्योनर्थगर्तपातिन्यः प्रस्तुताः स्त्रिय एवाज्ञानस्य   
कामस्य च महाविभूतय इत्याशयेन ता एव प्रथमं वर्णयति-यदित्यादिना । अस्य   
यच्छब्दस्य सर्वेषु श्लोकेषु प्रतिवाक्यं सम्बध्यमानस्य   
सप्तषष्ठितमसर्गोपान्त्यश्लोकार्धे तदज्ञानविजृम्भितमित्यत्र सम्बन्धः ।   
मदलक्षणे इन्दौ उदिते सति योषितः क्षुब्धस्य कामक्षीरार्णवस्योर्मय इव यद्भान्ति   
तदज्ञानस्य विजृम्भितं विभूतिरिति प्रतिवाक्यं योज्यम् ॥ १ ॥  
  
सौवर्णाम्भोजकोशस्थलोलालिपटलश्रियम् ।  
धारयन्ति दृशः स्त्रीणां कपोलतलदोलिताः ॥ २ ॥  
  
यद्धारयन्ति तदप्यज्ञानविजृम्भितम् ॥ २ ॥  
  
उद्यानवनखण्डेषु भूमौ कृतमदा मधौ ।  
हृद्याः सुमनसो भान्ति दासा इव मनोभुवः ॥ ३ ॥  
  
मधौ वसन्ते वनखण्डेषु तरुषु भूमौ च मनोभुवो दासा आज्ञाप्या इव   
कृतमदाः कामिनां जनितोन्मादाः ॥ ३ ॥  
  
क्रव्यादगृध्रगोमायुकौलेयकवलाङ्गिकाः ।  
स्त्रियः समुपमीयन्ते चन्द्रचन्दनपङ्कजैः ॥ ४ ॥  
  
क्रव्यादाः क्रव्यमात्राहारा व्याघ्रादयः । गृध्रगोमाय्वादयस्तु लाभे   
अन्नाद्यप्यश्नन्तीति पुनर्ग्रहणम् ॥ ४ ॥  
  
सौवर्णकलशाम्भोजकलिकामातुलुङ्गवत् ।  
दृश्यते स्त्रीस्तनश्रेणी रक्तपूतिसुगन्धिका ॥ ५ ॥  
  
रक्तपूतिगन्ध एव सुगन्धो यस्यास्तथाविधा स्त्रीणां स्तनश्रेणिः   
सौवर्णकलशादिवद्यद्दृश्यते तदज्ञानविजृम्भितम् ॥ ५ ॥  
  
रसायनेन्दुनिस्यन्दमधुबिम्बासवद्रवैः ।  
ओष्ठाभिधो मांसलवो लालाक्त उपमीयते ॥ ६ ॥  
  
इन्दुनिस्यन्दोऽमृतम् ॥ ६ ॥  
  
अल्पाल्पाष्ठीवदाकारा भुजाक्रूरास्थिशङ्कवः ।  
महाबाहुलताशब्दैर्वर्ण्यन्ते कविभिः शुभैः ॥ ७ ॥  
  
प्रत्येकं विभज्य दर्शने अल्पाल्पा अष्ठीवन्तः पर्वाणि तदाकाराश्च   
भुजाशब्दवाच्याः क्रूरा अस्थिशङ्कवः ॥ ७ ॥  
  
कदलीस्तम्भसम्भारसुन्दरीभिस्तथा [तदूरुभिस्तथा भृता इति पाठः ।  
] भृता ।  
कुचशोभोचितानन्दा तोरणालिर्विराजते ॥ ८ ॥  
  
तथा कदलीस्तम्भावेव सम्भार उरुसामग्री यासां तथाविधाभिः सुन्दरीभिर्मृता   
कुचकलशशोभाया उचितो द्रष्टृनेत्रानन्दो यस्याः सकाशात्तथाविधा   
तोरणालिर्मन्मथागारतोरणस्रग्भूता काञ्ची यद्विराजते तदप्यज्ञानविजृम्भितमिति   
प्राग्वत् ॥ ८ ॥  
  
आपातमन्दमधुरा मध्ये द्वन्द्वानुबन्धिनी ।  
शीघ्रावसानविरला लक्ष्मीरप्यभिवाञ्छ्यते ॥ ९ ॥  
  
आपाते आरम्भे मन्दानां मधुरा आपाततोऽल्पमधुरा वा । मध्ये व्ययकाले   
रागद्वेषादिद्वन्द्वानुपातिनी । शीघ्रमवसानं क्षयो यस्याः । कतिपयजनेषु   
दृश्यत्वाद्विरला ईदृशी लक्ष्मीरपि यदभिवाञ्छ्यते तदिति प्राग्वत् ॥ ९ ॥  
  
समुपैति मतिर्दुःखं सुखं च शतशाखताम् ।  
दुःखशाखास्तु जायन्ते नानाकर्मफलाः श्रियः ॥ १० ॥  
  
यन्मतिर्दुःखं समुपैति यच्च सुखं शतशाखतां समुपैति यच्च   
नानाकर्मफलाः श्रियो दुःखान्येव शाखा यासां तथाविधा जायन्ते तदपीति   
प्राग्वत् ॥ १० ॥  
  
बद्धजालघनाकाराः कारार्थमिव रज्जवः ।  
दच्छदः सदृशा वाचः प्रतानगहने स्थिताः ॥ ११ ॥  
  
श्रीणामज्ञानविजृम्भितत्वे तत्फलककाम्यकर्मसु प्रवर्तकानां   
कर्मकाण्डवचसां सुतरां तथात्वमित्याशयेनाह-वद्धेति । प्रतानानि   
काम्यकर्मविस्तारास्तल्लक्षणे गहने अरण्ये स्थिता लता इव   
बद्धैर्नानाफलकामजालैर्घनाकारा निविडाकारा अतएव देवादिऋणिनां कर्मिणां   
कारागृहरक्षणार्था रज्जव इव स्थिताः । दतां दन्तानां छदावोष्ठौ   
तत्सदृशाः । रागचापलप्रधाना इति यावत् । ईदृशाः   
कर्मकाण्डवाचोऽप्यविद्याविजृम्भितमित्यर्थः । छदशब्दस्य समासे   
विभक्तेरलुग्विसर्गश्च च्छान्दसः । इदं च यामिमां पुष्पितां वाचम् इत्यादिना   
भगवता गीतासु स्फुटीकृतम् ॥ ११ ॥  
  
सन्तप्त मोहमिहिका कार्यासारविसारिणी ।  
यमुना प्रावृषीवैति तिमिरश्यामला चिरम् ॥ १२ ॥  
  
मोहवशात्स्वत एव काम्येषु प्रवृत्तानां पुनः शास्त्रेणापि   
प्रवर्तनमन्धोन्मत्तस्य स्वतः कूपे पततो बलात्पातनमिवानुचितमित्याशयेन   
मोहात्स्वतःप्रवृत्तिं दर्शयति-सन्ततेति । कार्याणि   
प्रवृत्तयस्तल्लक्षणैरासारैर्विसारिणी विस्तीर्णा मोहलक्षणा मिहिका स्वतः श्यामला   
प्रावृषि रजसा च कलुषा तत्रापि निशि तिमिरेणात्यन्तश्यामला यमुना यथा एति   
प्रवहति तद्वत्स्वत एवैति । पुरुषमन्धीकृत्य विषयेषु प्रवर्तयतीत्यर्थः ॥ १२ ॥  
  
कटूकृतान्तःकरणो नानासुखविशारदः ।  
वर्धते हि गतस्नेहं जन्मप्रतिविषारसः ॥ १३ ॥  
  
भोगे प्रवृत्तस्य च विषयेषु पुत्रपौत्रादिषु च रागोऽभिवर्धत इत्याह-कट्विति ।   
आपाततो नानासुखविशारदः परिणामे   
दुःखपर्यवसानाद्द्वेषमात्सर्यचिन्तादिजननाच्च गतस्नेहं यथा स्यात्तथा   
कटूकृतान्तःकरणो जन्मलक्षणायाः प्रतिविषाया विषवल्ल्या रस इव   
पल्लवोपचयप्रदो रागो वर्धते ॥ १३ ॥  
  
व्याधूतजर्जराकीर्णजगतापर्णराजयः ।  
स्वकर्मपवना वान्ति नानावकररेणवः ॥ १४ ॥  
  
ततश्च क्रमात्पुत्रादीनां मरणे तद्वियोगदुःखपरम्परा भवतीत्याशयेनाह##-  
पुत्रादिपरिजनसमूहा एव पर्णराजयो यैस्तथाविधा नानाविधा अवकररेणव इव   
विवेकदृष्टिहारिणो विक्षेपभेदा येषु तथाविधाः स्वदुष्कर्मपरिपाकलक्षणाः   
पवना वान्ति ॥ १४ ॥  
  
कालः कवलितानन्तजगत्पक्वफलोऽप्ययम् ।  
घस्मराचारजठरः कल्पैरपि न तृप्यति ॥ १५ ॥  
  
ततः स्वस्यापि मृत्युरिति सदैवैवं जन्मपरम्परया मृत्युमुखे प्रवेश   
इत्याह-काल इति ॥ १५ ॥  
  
मोहमारुतमापीय त्वचा विषमचारिणः ।  
स्फुरन्तीहाहयश्चित्राः शीतलाचलदीप्तयः ॥ १६ ॥  
  
एवं परिवर्तमानानज्ञजीवान् अहित्वेनोत्प्रेक्षते-मोहेति । शीतलस्य   
त्रिविधतापशून्यस्याचलस्य च ब्रह्मणो दीप्तयः प्रकाशायमाना जीवा इव संसारे   
चित्रा अहयः सर्पा एव । तत्कुतः । यत एते मोहलक्षणं मारुतमापीयान्तः पूरयित्वा   
स्थिताः पुनर्वियुज्यमानया नानादेहलक्षणया त्वचा चोपलक्षिता विषमचारिणः   
कुटिलगतयः स्फुरन्ति । सञ्चलन्तीत्यर्थः ॥ १६ ॥  
  
चिन्तापिशाचोपहता विवेकेन्दूदयं विना ।  
तमसेव निरालोका याति यौवनयामिनी ॥ १७ ॥  
  
तैः प्रतिजन्म प्राप्यमाणं यौवनमपि मोक्षसाधनेषु   
विवेकवैराग्यश्रवणादिष्वनुपयोजनाद्रुथैवेत्याशयेनाह-चिन्तेति । याति तेषामिति   
शेषः ॥ १७ ॥  
  
जिह्वा जर्जरतामेनि प्राकृतानुनयज्वरैः ।  
पद्मकोटरकोणस्थमपि सूत्रं हिमैरिव ॥ १८ ॥  
  
एवं तदीयजिह्वादीनामपि वैयर्थ्यानर्थते दर्शयति-जिह्वेत्यादिना । प्राकृतानां   
पामराणां स्त्रीपुत्रादीनामनुनयः कोपापनयनं तत्प्रयुक्तैर्ज्वरैः सन्तापैः   
जिह्वोपमानत्वोपपत्तये सूत्रपदेन तदृढावष्टब्धमन्तर्दलं लक्ष्यते । उक्तो   
न्यायश्चक्षुराद्यङ्गेष्वपि ज्ञेयः ॥ १८ ॥  
  
दुःखशोकमहाष्ठीलः कष्टकण्टकसङ्कटः ।  
सहस्रशाखतां याति दारिद्र्यदृढशाल्मलिः ॥ १९ ॥  
  
अष्ठीला ग्रन्थयः ॥ १९ ॥  
  
अन्तःशून्योन्नतिध्वस्तचित्तचैत्यकृतालयः ।  
मायाबहुलयामिन्यां लोभोलूको विवल्गति ॥ २० ॥  
  
सत्यवस्त्वनवलम्बनादन्तःशून्यः सकोटरश्च स्वोन्नतिभारेण   
भुग्नश्चित्तलक्षणश्चैत्यवृक्षस्तत्र कृतालयः मायालक्षणायां   
बहुलयामिन्यां कृष्णपक्षनिशायाम् ॥ २० ॥  
  
पूर्वं गृहीत्वा कर्णाभ्यां स्फुरन्ती परिनिश्चयम् [परितश्च य इति   
पाठः ।] ।  
जराजर्जरमार्जारी यौवनाखुं निकृन्तति ॥ २१ ॥  
  
पूर्वमारम्भकाले कर्णाभ्यां कर्णसन्निहितकपोलयोर्गृहीत्वा ॥ २१ ॥  
  
निःसारा क्रमशः क्रान्तधराधरसमुन्नतिः ।   
डिण्डीरपिण्डिकेवेयं सृष्टिरायाति पुष्टताम् ॥ २२ ॥  
  
अज्ञानादेव पुनः सृष्टिप्रसरं दर्शयति-निःसारेत्यादिना । क्रमशः क्रान्ता   
रचयितुमुपक्रान्ता धराधराणां धराधर इव च समुन्नतिर्यया । डिण्डीरस्य   
फेनस्य पिण्डिका तादृशी प्रसिद्धा सृष्टिर्जगद्दृष्टिः ॥ २२ ॥  
  
आभासपुष्पधवला जगत्पल्लवशालिनी ।  
सत्तालता विकसिता धर्मार्थफलधारिणी ॥ २३ ॥  
  
आभासश्चिदाभासप्रकाशस्तल्लक्षणपुष्पैर्धवला उज्ज्वला सत्ता   
व्यावहारिकसत्यतालक्षणा लता ॥ २३ ॥  
  
सुराचलमहास्थूणं चन्द्रसूर्यगवाक्षकम् ।  
गगनाच्छादनं चारु ध्रियते त्रिजगद्गृहम् ॥ २४ ॥  
  
सुराचलोपलक्षितपर्वता एव महान्तः स्थूणाः स्तम्भा यस्य । गमनमेवाच्छादनं   
च्छदिर्यस्य ॥ २४ ॥  
  
संसारसरसि स्फारे चरन्ति प्राणषट्पदाः ।  
शरीरपुष्करेष्वन्तश्चिद्रूपरसपायिनः ॥ २५ ॥  
  
स्फारे विस्तीर्णे संसारसरसि जातेषु शरीरपुष्करेषु अन्तःस्थचिद्रूपरसपानशीलाः   
प्राणषट्पदाश्चरन्ति एतस्यैवानन्दस्यान्यानि भूतानि मात्रामुपजीवन्ति आनन्देन   
जातानि जीवन्ति इत्यादिश्रुतेरिति भावः ॥ २५ ॥  
  
नभोमार्गमहानीलकुट्टिमैकान्तशालिनी ।  
भुवनौदररभ्यान्तः स्फुरत्यादित्यदीपिका ॥ २६ ॥  
  
नभोमार्गलक्षणे महति नीलमणिनिर्मिते कुट्टिमे कृत्रिमभूभागे एकान्तं शालिनी   
शोभमाना भुवनोदरे रमणीयतरा आदित्यदीपिका स्फुरति दीप्यते   
यत्तदप्यविद्याविजृम्भितमिति सर्वत्र ॥ २६ ॥  
  
आशातन्तुनिबद्धाङ्गी जागती जीर्णपक्षिणी ।  
स्ववासनाशलाकेऽन्तर्निबद्धेन्द्रियपञ्जरे ॥ २७ ॥  
  
जागती जगदन्तर्गतजीवराशिलक्षणा जीर्णपक्षिणी स्ववासनाशलाके इन्द्रियपञ्जरे देहे   
यन्निबद्धा तदपि ॥ २७ ॥  
  
अनारतपतज्जालभूतपर्णपरम्परा ।  
स्पन्दते मरुताऽऽमृष्टा संसृतिव्रततिश्चिरम् ॥ २८ ॥  
  
मरुता प्राणेन आमृष्टा कम्पिता ॥ २८ ॥  
  
सृष्टेः कतिपयं कालं प्रहृष्टाः कुलशालिनः ।  
अधःकृतोग्रनरकपङ्काः शङ्कोज्झिताः क्षणम् ॥ २९ ॥  
  
अधः पाताले स्पष्टं प्रदर्शनाय धात्रा कृतोग्रनरकपङ्काः सन्तोऽपि   
तत्पतनशङ्कोज्झिताः सन्तो यत्प्रहृष्टास्तदपीति प्राग्वत् । अथवा   
स्वात्मतादात्म्याध्यासेन अधःकृतास्तिरस्कृता इव उप्रा   
रक्तमांसमलमूत्रादिदेहनरकपङ्का यैस्तथाविधास्तच्छङ्कोज्झिताः सन्तो   
वयं कुलशालिनो महाशया इत्याद्यभिमानैर्यत्प्रहृष्टास्तदित्यर्थः ॥ २९ ॥  
  
भुक्तेन्दुखण्डकणिकानीननीरदशैवले ।  
स्वर्गमार्गसरस्यन्तः स्फुरन्ति सुरसा रसाः ॥ ३० ॥  
  
स्वर्गलक्षणेऽभ्रमार्गस्थसरसि सुरा देवास्तद्रूपाः सारसपक्षिणो यत्स्फुरन्ति तदपि ॥   
३० ॥  
  
नानाफलालिमलिना वासनाजालमालिता ।  
स्पन्दामोदमयी स्फीता क्रियाविकसितालिनी ॥ ३१ ॥  
  
यच्च नानाकाम्यफललक्षणैरलिभिर्मलिना क्रियालक्षणा अब्जिनी विकसिता तदपि ॥ ३१ ॥  
  
वराकी सृष्टिशफरी स्फुरन्ती भवपल्वले ।  
कृतान्तवृद्धगृध्रेण शठेन विनिगृह्यते ॥ ३२ ॥  
  
शफरी प्रोष्ठ्याख्या क्षुद्रमत्स्यजातिः ॥ ३२ ॥  
  
तरङ्गफेनमालेव सैवान्येव च भङ्गुरा ।  
श्वःश्वोऽपरेन्दुलेखेव समुदेति विचित्रता ॥ ३३ ॥  
  
श्वः श्वः अपरा प्रतिदिनं भिन्नपरिमाणा इन्दुलेखेव ॥ ३३ ॥  
  
भूरिभूतशराबाणि क्षणभङ्गानि कुर्वता ।  
इदं कालकुलालेन चक्रं सम्परिवर्त्यते ॥ ३४ ॥  
  
क्षणभङ्गानि अचिरनश्वराणि ॥ ३४ ॥  
  
असङ्ख्यातानि कल्पानि सञ्जातान्यचले पदे ।  
जगज्जङ्गलजालानि दग्धानि युगवह्निना ॥ ३५ ॥  
  
कल्पानि सर्वव्यवहारसमर्थानि । अचले पदे ब्रह्मणि । युगवह्निना युगान्ताग्निना ॥ ३५ ॥  
  
भावाभावैरपर्यन्तैः सुखदुःखदशाशतैः ।  
वैपरीत्यं प्रयात्येवमजस्रं जागती स्थितिः ॥ ३६ ॥  
  
वैपरीत्यं विपरिणामम् ॥ ३६ ॥  
  
क्षुब्धैर्युगपरावर्तैर्वासनाशृङ्खलोम्भिता ।  
महाशनिनिपातैश्च न भग्नाऽबुद्धधीरता ॥ ३७ ॥  
  
एतादृशानर्थपरम्परादर्शनेऽप्यज्ञानां कुतो न निर्वेदोद्धयस्तत्राह##-  
मौर्ख्यदार्ढ्यलक्षणा धीरता यतो न कैश्चिदपि भग्नेत्यर्थः ॥ ३७ ॥  
  
शतशो विद्रुतारिध्रैर्दनुपुत्रैरभिष्टुताम् ।  
भवभग्नतया[तयां इति तय गतौ इत्यस्य रूपम् । भग्नरयां इति पाठः ।  
] मैन्द्रीं तनुं वहति वासना ॥ ३८ ॥  
  
या वासना ज्ञानेनाज्ञानबाधेऽप्यधिकारप्रारब्धबलादिन्द्रादिशरीरं   
मन्वन्तरकालपर्यन्तं धत्ते तस्याः केनान्येन भङ्गप्रसक्तिरित्याशयेनोदाहरति##-  
पुनर्युद्धाभिकाङ्क्षया धारयन्ति पालयन्तीति   
विद्रुतारिध्रास्तथाविधैर्दनुपुत्रैरप्यभिष्टुतां भवे पुनर्जन्मादिविषये   
भग्नस्तयो वेगो यस्यास्तथाविधामपि ऐन्द्रीं तनुं वासना यद्बहति यावदधिकारं   
धारयति तदपीत्यर्थः ॥ ३८ ॥  
  
विशत्यविरतं भूतसर्गपांसुपरम्परा ।  
नित्यं नियतिवात्येयं कालव्यालगलान्तरम् ॥ ३९ ॥  
  
भूतसर्ग एव पांसुपरम्परा यस्यां तथाविधा नियतिलक्षणा वात्या काललक्षणस्य   
व्यालस्य गलान्तरं यद्विशति तदपि । सर्पाणां वायुभक्षकत्वप्रसिद्धेरुत्प्रेक्षा ॥ ३९   
॥  
  
पदार्थाम्भसि सर्वाणि फलफेनानि सर्वतः ।  
पतन्त्यविरतापातमभाववडवामुखे ॥ ४० ॥  
  
अभावो नाशस्तल्लक्षणे वडवाग्निमुखे यत्पतन्ति तदपि ॥ ४० ॥  
  
स्फुरन्त्याकस्मिकोद्धूताविचित्रद्रव्यशक्तयः ।  
स्वभावमात्रसम्पन्नाः स्पन्दश्रिय इवाम्भसः ॥ ४१ ॥  
  
स्वस्य भावः अधिष्ठानसत्ता तावन्मात्रेण सम्पन्ना लब्धस्वरूपा   
आकस्मिकेनातर्क्येण वासनावैचित्र्येणोद्धूताश्चालिता यत्स्फुरन्ति प्रसरन्ति तदपि ॥ ४१ ॥  
  
भूतमौक्तिकसम्पूर्णान्बृहतः सुबहूनपि ।  
जगत्कलभकानत्ति कृतान्तोद्रिक्तकेसरी ॥ ४२ ॥  
  
कलभकान् मत्तगजान्यदत्ति तदपि ॥ ४२ ॥  
  
कुलशैलफला मेघपक्षपुञ्जाः फलामृजः ।  
जायन्ते च म्रियन्ते च ध्रियन्ते च जगत्खगाः ॥ ४३ ॥  
  
कुलशैला हिमवदादय उपभोग्यत्वान्महत्त्वाच्च फलानि येषाम् । मेघा एव   
नभोगत्याकारसादृश्याभ्यां पक्षपुञ्जा येषाम् । फलानि आमृजन्ति सर्वतः   
परिशोधयन्ति विचिन्वन्तीति फलामृजः । मृजेर्बाहुलकात्कः । गच्छन्ति   
उत्तरायणदक्षिणायनादिमार्गेण सदा भ्रमन्तीति जगन्ति जीवास्तल्लक्षणाः खगाः   
पक्षिणो यज्जायन्ते यस्मियन्ते यत् ध्रियन्ते यावन्मरणं जीवन्ति   
तदप्यज्ञानविजृम्भितमित्यर्थः । अत्र कुलाचलानां मूलमध्याग्रभागानां   
नागमर्त्यदेवैरुपभोग्यत्वात्फलत्वोत्प्रेक्षा मेघानां च दक्षिणायनमार्गपर्वसु   
धूमत्वेनाभ्रमेघत्वादिना चोर्ध्वाधोगतिनिर्वाहकत्वात्पक्षत्वोत्प्रेक्षा बोध्या ॥ ४३   
॥  
  
चिद्भित्तौ स्पन्दशुभ्रायां रङ्गैः पञ्चभिरिन्द्रियैः ।  
उन्मीलयति संसारचित्राणि विधिचित्रकृत् ॥ ४४ ॥  
  
दृष्टिसृष्टिपक्षमवलम्ब्याह-चिदिति ।   
स्पन्दैश्चाक्षुषादिवृत्तिव्याप्तिभिर्निरस्तावरणस्पष्टत्वाच्छुभ्रायाम् । रङ्गै   
रङ्गद्रव्यस्थानीयैः पञ्चभिर्बहिरिन्द्रियैर्विदधाति दृष्टिमात्रेण सृजतीति   
विधिर्द्रष्टा स एव चित्रकृत् ॥ ४४ ॥  
  
अजस्रगत्वरीं सर्वपरिवर्तविधायिनीम् ।  
निमेषशतभागाङ्गीमसद्दुःसाधिताङ्कुराम् ॥ ४५ ॥  
  
तस्यां दृष्टिसृष्टौ स्थावरजङ्गमयोरनुभवे यो विशेषस्तं प्रथमं   
स्थावरेषु दर्शयति-अजस्रेति द्वाभ्याम् । स्थावरजातयः स्वस्यात्मनः स्मुत्थानं   
जगदाकारेण विवर्तस्तत्कारिणीमजस्नगत्वरत्वादिविशेषणविशिष्टां सूक्ष्मां   
कालस्य कलनां ध्यानेनैवान्तरेण बहिः स्फुटव्यवहाराक्षमेणानुभवेन   
अन्ववेक्ष्य स्थिता इति द्वयोरर्थः ॥ ४५ ॥  
  
सूक्ष्मां कालस्य कलनां स्वसमुत्थानकारिणीम् ।  
ध्यानेनैवान्ववेक्ष्यैताः स्थिताः स्थावरजातयः ॥ ४६ ॥  
  
रागद्वेषसमुत्थेन भावाभावमयेन च ।  
जरामरणरोगेण जीर्णा जङ्गमजातयः ॥ ४७ ॥  
  
ततो जङ्गमेषु विशेषं दर्शयति-रागेति ॥ ४७ ॥  
  
सुदुष्कृतोत्तमध्यानचारिण्यो धरणीतले ।  
नियस्या नियतं कालं पीड्यन्ते कीटपङ्क्तयः ॥ ४८ ॥  
  
तेष्वपि कृमिकीटादीनां दुःखानुभवातिशयं सनिमित्तं दर्शयति##-  
चरितुं शीलं यासां तथाविधाः ॥ ४८ ॥  
  
क्षणेनादृश्य एवेदं निगिरत्यखिलं सुखी ।  
सुदुर्लक्ष्यबिलः कालव्यालो विपुलभोगवान् ॥ ४९ ॥  
  
स यद्यदेवासृजत तत्तदत्तुमध्रियत इति श्रुतेः कालकवलनीयत्वं   
स्थावरजङ्गमानां समानमित्याह-क्षणेनेति ॥ ४९ ॥  
  
कालेन किञ्चिदालक्ष्य स्वशरीराकुलीकृताः ।  
शीतवातातपप्रौढाः प्रोल्लसत्पुष्पदीप्तयः ॥ ५० ॥  
  
एवं स्थावरेषु नियतकालं   
फलपुष्पादिपरिणामशालित्वमनिवार्यशीतवातातपादिसहत्वं च विशेष इति   
दर्शयति-कालेनेति सार्धेन । श्वभ्रं भूविलं तत्र प्रविष्टो विग्रहः   
शरीरमूलभागो यषां तथाविधाः स्थावराः किञ्चिद्भोजकं   
स्वपरादृष्टमालक्ष्य निमित्तीकृत्य मनुष्यपक्षिसर्पादिभिः स्वशरीरे   
आकुलीकृताः पीडिता वसन्तादिकालभेदेन प्रोल्लसत्पुष्पदीप्तयः फलप्रदाश्च अतएव   
शीलिनस्तपःशमदमतितिक्षौदार्यादिशीलवन्त इव चरन्ति कालं नयन्ति ॥ ५० ॥  
  
फलप्रदाश्चरन्तीह शीलिनः श्वभ्रविग्रहाः ।  
पयः पटलविश्रान्तत्रैलोक्याम्भोजकोटरे ॥ ५१ ॥  
  
इदानीं लोकत्रयमम्भोजत्रयत्वेन कल्पयित्वा तत्रत्यचरप्राणिनिकायं   
भ्रमरसमूहत्वेनोत्प्रेक्षते-पय इत्यर्धाभ्याम् । यद्यपि पृथिव्येव   
पद्मपत्रवज्जले प्रतिष्ठिता पुराणादिप्रसिद्धा नान्तरिक्षद्युलोकौ तथापि तयोरपि   
त्रिवृत्कृतजलकार्यत्वाज्जलभागप्रतिष्ठितत्वमस्त्येवेति सूचनाय पटलपदम् ॥ ५१ ॥  
  
करोति घुङ्घुमं भूरि भूतभ्रमरपेटिका ।  
ब्रह्माण्डभैक्ष्यभाण्डेयं काली भगवती क्रिया ॥ ५२ ॥  
  
घुङ्घुमं गुञ्जाध्वनिम् । भ्रमरपेटिका भ्रमरसमूहः । इदानीं फलनियतां   
प्राणिक्रियां कालीत्वेन ब्रह्माण्डं च तदीयभिक्षापात्रत्वेन चतुर्विधभूतग्रामं   
च तदीयभैक्ष्यभावेनोत्प्रेक्षते-ब्रह्माण्डेति । कालस्य स्त्री काली पूर्वगृहीतां   
भूतभिक्षां स्वभर्त्रे कालाय दत्वैव दत्वैव पुनः पुनर्दत्वा अन्यामन्यां   
भूतभिक्षां जिघृक्षतीत्यर्थः ॥ ५२ ॥  
  
स्वयं दत्वैव दत्वैव भूतभिक्षां जिघृक्षति ।  
तिमिरालीककबरी इन्द्वर्कचपलेक्षणा ॥ ५३ ॥  
  
इदानीं क्रियाफलभूतां त्रिलोकीं वृद्धकामिनीत्वेन वर्णयति-तिमिरेत्यादिना ।   
अलीकपदं व्याजार्थे ॥ ५३ ॥  
  
ब्रह्मोपेन्द्रमहेन्द्रादिधरागिरिवरादिका ।  
ब्रह्मतत्त्वैकपिटका लम्बमानपयोधरा ॥ ५४ ॥  
  
ब्रह्मोपेन्द्रमहेन्द्रादिका आन्तरचेतनस्वभावेन धरागिरिवरादिका   
बाह्यस्थूलदेहस्थानीयजडस्वभावेन । ब्रह्मतत्त्वमेवैकं हृदि विस्फोट इव   
बन्धनैः पिधाय सदा गोप्यं यस्याः ॥ ५४ ॥  
  
चिच्छक्तिमातृका स्थूला तरला घनचापला ।  
तारकाजालदशना सन्ध्यारुणतरा धरा ॥ ५५ ॥  
  
चिच्छक्तिश्चिदाभासः सैव मातेव पोषयित्री यस्याः । अतएव स्थूला ॥ ५५ ॥  
  
समस्तपद्मिनीहस्ता शतक्रतुपुरानना ।  
सप्ताब्धिमुक्तालतिका नीलाम्बरपरीवृता ॥ ५६ ॥  
  
समस्ताः पद्मिन्यो विसलता हस्ता यस्याः । नीलमम्बरं नभस्तदेवाम्बरमुत्तरीयं   
तेन परीवृता । वृञः क्विपि नहिवृतिवृधि इत्यादिना परेदीर्घः । आपं चैव   
हलन्तानाम् इति भागुरिमते टाप् ॥ ५६ ॥  
  
जम्बूद्वीपमहानाभिर्वनश्रीरोमराजिका ।  
भूत्वा भूत्वा विनश्यन्ती त्रिलोकीवृद्धकामिनी ॥ ५७ ॥  
  
असकृज्जायते नष्टा भूरिविभ्रमकारिणी ।  
मग्नमन्यैरथोन्मग्नं भीमे कालमहार्णवे ॥ ५८ ॥  
  
इदानीं कालं महार्णवत्वेन वर्णयति-मग्नमिति । निष्ठाद्वयं भावे ॥ ५८ ॥  
  
प्रतिकल्पक्षणं क्षीणैर्ब्रह्माण्डस्फुटबुद्बुदैः ।  
कालेऽगाधरसस्यन्दे स्थित्वा स्थित्वा पुनःपुनः ॥ ५९ ॥  
  
कल्पा एव क्षणाः । वीप्सायामव्ययीभावः । अगाधः रसस्यन्दो   
भ्रान्तिसहस्रतृष्णाजलस्यन्दो यस्मिन् ॥ ५९ ॥  
  
कल्पमात्रनिमेषेणोड्डीनाः कारणसारसाः ।  
उत्पत्त्योत्पत्त्य नाशिन्यः सन्तप्ताः सृष्टिविद्युतः ॥ ६० ॥  
  
कारणभूतहिरण्यगर्भसारसाः । सारससम्बन्धात्कालस्य नदत्वकल्पना गम्यते ।   
मेघत्वेन तं कल्पयति-उत्पत्त्योत्पत्त्येति ॥ ६० ॥  
  
कालमेघे स्फुरन्त्येताश्चित्प्रकाशवनोद्यमाः ।  
प्रपतद्भूतविहगाः पतन्त्यविरतभ्रमाः ॥ ६१ ॥  
  
चित्प्रकाशस्य वननं वनः सम्भजनं तेन उद्यमः प्रकाशशक्तिर्यासाम् । तस्य   
भासा सर्वमिदं विभाति इति श्रुतेः ॥ ६१ ॥  
  
कालतालात्किलोत्तालाद्ब्रह्माण्डफलपालयः ।  
उन्मेषकृतवैरिञ्चसृष्टयो देवनायकाः ॥ ६२ ॥  
  
उत्तालादयुन्नतात्काललक्षणात्तालवृक्षात्प्रपतन्तो भूतानि प्राणिनस्तल्लक्षणा   
विहगाः काका येभ्यस्तथाविधाः । ब्रह्माण्डलक्षणानां फलानां पालयः   
पङ्क्तयः प्रपतन्ति । अतर्कितहेतुकत्वसूचनात्काकतालीयन्यायोऽत्रोत्प्रेक्षितः ।   
देवनायका विष्णुरुद्रेश्वरसदाशिवाख्याः ॥ ६२ ॥  
  
निमेषकृतसंहाराः सन्ति केचन कुत्रचित् ।  
निमेषोन्मेषसङ्क्षीणकल्पजालाः सहस्रशः ॥ ६३ ॥  
  
रुद्राः केचन विद्यन्ते तस्मिंश्चित्परमे पुनः ।  
तेऽपि यस्य निमेषेण भवन्ति न भवन्ति च ॥ ६४ ॥  
  
चिद्रूपे परमे परमकारणे । ते रुद्रा अपि ॥ ६४ ॥  
  
तादृशोऽप्यस्ति देवेशो ह्यनन्तेयं क्रियास्थितिः ।  
अनन्तसङ्कल्पमये शून्ये च ब्रह्मणः पदे ॥ ६५ ॥  
  
इयं रुद्रान्ता क्रियास्थितिः कर्मोपासनफलभावस्थितिरनन्ता असङ्ख्याता । नन्विदं   
कथं सम्भाव्यत इति चेन्मायायां सर्वसम्भवान्नात्रासम्भावना   
युक्तेत्याशयेनाह-अनन्तेति ॥ ६५ ॥  
  
न सम्भवन्ति का नाम शक्तयश्चित्रपूरकाः [इत्वाभावश्छान्दसः ।]   
।  
एवमक्षीणसङ्कल्पलब्धार्थभरभासुरा ।  
जागती कल्पना येयं तदज्ञानविजृम्भितम् ॥ ६६ ॥  
  
चित्रस्य आश्चर्यसहस्रस्य पूरकाः । अज्ञानविभूतिप्रपञ्चनमुपसंहरति##-  
  
याः सम्पदो यदुत सन्ततमापदश्च यद्बाल्ययौवनजरामरणोपतापाः ।   
यन्मज्जनं च सुखदुःखपरम्पराभिरज्ञानतीव्रतिमिरस्य विभूतयस्ताः ॥   
६७ ॥  
  
इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु   
निर्वाणप्रकरणे पू० अज्ञानमाहात्म्यं नाम सप्तमः सर्गः ॥ ७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अज्ञानमाहात्म्यं नाम सप्तमः सर्गः ॥ ७ ॥  
# ००८
अष्टमः सर्गः ८  
  
श्रीवसिष्ठ उवाच ।  
  
संसारवनखण्डेऽस्मिंश्चित्पर्वततटे स्थिता ।  
कीदृशी सृष्ट्यविद्याख्या लता विकसिता कदा ॥ १ ॥  
  
वर्णिता कारणाविद्या जगद्यस्या विभूतयः ।  
कार्याविद्या भवारण्ये लतात्वेनेह वर्ण्यते ॥  
  
तत्रादौ विषयं निर्दिश्य वर्णनप्रकारं प्रस्तौति-संसारेति । कूटस्थत्वाच्चिदेव   
पर्वतस्तत्तटे स्थिता । कारणाविद्याव्यावृत्तये सृष्ट्यविद्याख्येति । कदा कीदृशीति   
कालभेदेन विकासवैचित्र्यद्योतनार्थम् । तद्वर्णयामः श्रूयतामिति शेषः ॥ १ ॥  
  
बृहत्पर्वतपर्वाढ्या ब्रह्माण्डत्वक्समावृता ।  
देहयष्टिरियं यस्यास्त्रिलोकी लोककासिनी ॥ २ ॥  
  
बृहन्तो मेर्वादयः पर्वता एव पर्वाणि काण्डसन्धयस्तैराढ्या ।   
ब्रह्माण्डपदेन तदावरणानि गृह्यन्ते तल्लक्षणत्वग्भिः समावृता । लोकैर्जनैः   
कासिनी पत्राङ्कुरादिविकासवती । इयं त्रिलोकी यस्या देहयष्टिः संस्थानम् ॥ २ ॥  
  
सुखं दुःखं भवो भावो ज्ञानमज्ञानमेव च ।  
अत्रैतान्युरुवृत्तानि मूलानि च फलानि च ॥ ३ ॥  
  
भवो जन्म । भावः स्थितिः । अत्र अविद्यालतायाम् । उरुवृत्तानि प्रतिदिनं   
वृद्धिस्वभावानि ॥ ३ ॥  
  
सुखादविद्योदेत्युच्चैस्तदेवान्ते प्रयच्चति ।  
दुःखादविद्योदेत्युच्चैस्तदेवैषा फलत्यलम् ॥ ४ ॥  
  
मूलत्वं फलत्वं च सुखादेरुपपादयति-सुखादित्यादिना ।   
भुज्यमानात्सम्पत्यादिसुखादग्रेऽपि मे इतोऽधिका सम्पद्भूयादिति रागलक्षणा   
अविद्योदेति सा च यज्ञदानादिधर्मद्वारा सुखं फलति । दारिद्र्यादिदुःखाच्च   
धनतृष्णादिलक्षणा अविद्योदेति । सा च पापवासनया   
दुष्प्रतिग्रहचौर्याद्यधर्मप्रवृत्तिद्वारा पुनस्ततोऽधिकं दुःखं फलतीत्यादि   
सर्वत्रोह्यम् । एवकारः सर्वत्र भिन्नक्रमः । फलत्येवेति योज्यम् ॥ ४ ॥  
  
भवादविद्योदेत्येषा तमेव फलति स्फुटम् ।  
भावात्सत्तामवाप्नोति तमेव फलति क्षणम् ॥ ५ ॥  
  
अज्ञानाद्वृद्धिमायाति तदेव स्यात्फलं स्फुटम् ।  
ज्ञानेनायाति संवित्तिस्तामेवान्ते प्रयच्छति ॥ ६ ॥  
  
ज्ञानेन प्रत्यक्तत्त्वविमर्शेन संवित्तिरुत्तरोत्तरभूमिकाधिरोहलक्षणा   
ज्ञानवृद्धिः । अन्ते सप्तमभूमिकायाम् ॥ ६ ॥  
  
नानाविधोल्लासवती वासना मोदशालिनी ।  
घनप्रवालतरला तनुरस्या विजृम्भते ॥ ७ ॥  
  
प्रासङ्गिकमुपपाद्य प्रस्तुतां लतामेव वर्णयति-नानाविधेति ॥ ७ ॥  
  
दिवसव्यूहकुसुमा यामिनीलोलषट्पदा ।  
अजस्रं स्पन्दमानैषा प्रपतद्भूतपल्लवा ॥ ८ ॥  
  
नानाविधोल्लासवतीत्येतत्प्रपञ्चयति-दिवसेत्यादिना । रागादिना प्रपतन्ति   
प्रधावमानानि भूतानि प्राणिन एव पल्लवा यस्याः ॥ ८ ॥  
  
आगत्यागत्य पतति विवेककरिणीं क्वचित् ।  
विधूयते धूतरजाः प्रसक्तिं पुनरेति च ॥ ९ ॥  
  
आगत्यागत्य कर्मवायुना पुनःपुनर्भ्रमित्वा   
क्वचित्कस्मिंश्चिदधिकारिभूतपल्लवांशे विवेकलक्षणां करिणीं प्रति पतति । तया च   
कदाचिद्विचारशुण्डाग्रेण तदालम्बनविषयतरुविश्लेषणेन विधूयते कम्प्यते ।   
धूतरजाः निरस्तदुर्वासनापरागापि दैवात्तत्कराच्युता पुनर्विषयतरुणा प्रसक्तिमेति ॥   
९ ॥  
  
जायमानप्रवालाढ्या सञ्जाताङ्कुरदन्तुरा ।  
सर्वर्तुकुसुमोपेता समग्ररसशालिनी ॥ १० ॥  
  
जायमानैर्मित्रपश्वादिप्रवालैराढ्या । सञ्जातैः पुत्रपौत्राद्यङ्कुरैश्च दन्तुरा   
आनन्दस्मितास्या ॥ १० ॥  
  
जन्मपर्वाहिनीरन्ध्रा विनाशच्छिद्रचञ्चुरा ।  
भोगाभोगरसापूर्णा विचारैकघुणक्षत ॥ ११ ॥  
  
जन्मलक्षणेषु पर्वसु दुःखरोगाद्यहिभिर्नीरन्ध्रा निरवकाशा । विनाशा मरणानि   
तल्लक्षणेषु शाखासन्धिच्छिदेषु बलाद्विदीर्यमाणेव चञ्चुरा व्याकुला । भोगानां   
विषयाणामाभोगोऽनुभवस्तद्विषयेण रसेन रागमकरन्देनापूर्णा ॥ ११ ॥  
  
विकसन्त्यः प्रतिदिनं चन्द्रार्कावलयोऽभितः ।  
व्योम्नि वातविलोलानि पुष्पाण्यस्याः किल ग्रहाः ॥ १२ ॥  
  
सर्वर्तुकुसुमोपेतेतेति यदुक्तं तद्विवृणोति-विकसन्त्य इति । ग्रहा नवग्रहरूपाः   
चन्द्रार्कसहिता आवलयो ज्योतिःपङ्क्तयः ॥ १२ ॥  
  
अस्याः प्रस्फुरिताकाराः कोरकत्वमुपागताः ।  
पूरिताकाशकोशायास्तारका रघुनन्दन ॥ १३ ॥  
  
चन्द्रार्कदहनालोका यस्यास्तत्कौसुमं रजः ।  
अनेनेयं हि रौराङ्गी स्त्रीव चेतांसि कर्षति ॥ १४ ॥  
  
चन्द्रार्कदहनानामालोकाः प्रकाशा यस्यास्तत् प्रसिद्धं कौसुमं कुसुमसम्बन्धि   
रजः । अनेन रजसा चेतांसि कर्षति । मनोहरा भातीति यावत् ॥ १४ ॥  
  
मनोमातङ्गविधुता सङ्कल्पकलकोकिला ।  
इन्द्रियव्यालसम्बाधा तृष्णात्वगुपरञ्जिता ॥ १५ ॥  
  
नीलाकाशतमालाङ्गसंश्रयेणोन्नतिं गता ।  
रोदसीजानुसुस्तम्भा भुवनोद्यानभूषिता [भूस्थिता इति पाठः ।] ॥ १६ ॥  
  
नीलाकाशलक्षणस्य तमालवृक्षस्याङ्गसंश्रयेणोन्नतिं विस्तारं गता । रोदस्यौ   
द्यावापृथिव्यौ ते एव सङ्कुचितजान्वाकाराः सुस्तम्भाः परितो मूलावष्टम्भा   
यस्याः ॥ १६ ॥  
  
अधोब्रह्माण्डखण्डेषु [अधोभुवनखण्डेषु इति पाठष्टीकानुगुणः ।  
] स्वालवालेन जालिता ।  
विधृताशेषजलधिजलक्षीरादिसेचना ॥ १७ ॥  
  
सप्ताब्धिखातलक्षणेन शोभनेनालवालेन विधृताशेषजलधिजलक्षीरादिसेचना सती   
अधोभुवनखण्डेषु मूलसन्तानैर्जालिता ॥ १७ ॥  
  
त्रयीविलोलभ्रमरा रमणीपुष्पपुञ्जिका ।  
चित्स्पन्दवातचलिता क्रियाविपुलपुत्तिका ॥ १८ ॥  
  
त्रयी काम्यकर्मकाण्डलक्षणा वेदत्रयी तया विलोला रागिजना एव भ्रमरा यस्याः ।   
अतएव तदुपभोग्या रमण्यः स्त्रियः पुष्पपञ्जानि यस्याः । क्रियाशब्देन   
स्वाभाविकप्रवृत्तिपरा जना लक्ष्यन्ते । त एव विपुला बहुला मूलपत्रकाण्डादिषु   
भ्रमन्त्यः पुत्तिकाः सूक्ष्मकीटजातयो यस्याम् ॥ १८ ॥  
  
कुकर्माजगरव्याप्ता स्वर्गश्रीपुष्पमण्डपा ।  
जीवजीवननीरन्ध्रा नानामोदमदप्रदा ॥ १९ ॥  
  
कुकर्म शास्त्रनिषिद्धक्रिया । जीवानां जीवनैर्जीवनोपायैर्नीरन्ध्रा पूर्णा । तस्याः   
प्रसिद्धलताविलक्षणान्यपि बहुविधवैचित्र्याणि दर्शयति-नानेत्यादिना ।   
नानाविधैरामोदैर्विषयवासनागन्धैर्मदप्रदा मूढानाम् ॥ १९ ॥  
  
नानोपशमवैचित्र्यनानाकुसुमभासिनी ।  
नानाफलावलीव्याप्ता नानावर्षविकासिनी ॥ २० ॥  
  
विवेकिनां तु नानोपशमवैचित्र्यलक्षणनानाकुसुमभासिनी । वेषेण   
पुष्पफलमकरन्दरजोवर्षेण विकासिनी ॥ २० ॥  
  
नानालवालवलया नानाविहगधारिणी ।  
नानापरागपरुषा नानाभूधरजालिका ॥ २१ ॥  
  
नानाकलाकुड्मलिनी नानावनगणोत्थिता ।  
नानागिरितटारूढा नानादलनिरन्तरा ॥ २२ ॥  
  
जाता च जायमाना च म्रियमाणा तथा मृता ।  
अर्धच्छिन्ना तथाऽच्छिन्ना नित्यमच्छेदिनी तथा ॥ २३ ॥  
  
नित्यं प्रवाहरूपेणाच्छेदिनी ॥ २३ ॥  
  
अतीता वर्तमाना च सत्येवासत्यवत्सदा ।  
नित्यमत्यन्ततरुणी नित्यं शोषमुपेयुषी ॥ २४ ॥  
  
नित्यमभीक्ष्णम् । तरुणी पल्लविता ॥ २४ ॥  
  
महाविषलतैषा हि संसारविषमूर्च्छनाम् ।  
ददाति रभसाश्लिष्टा परामृष्टा विनश्यति ॥ २५ ॥  
  
परामृष्टा विचारिता सती विनश्यति ॥ २५ ॥  
  
स्फीतेऽन्तर्गलिता तस्य अज्ञेऽन्तः संस्थितान्विता ।  
इतो जलमितः शैला इतो नागाः सुरा इतः ॥ २६ ॥  
  
तस्य विचारयितुः स्फीते पूर्णात्मनि अन्तर्गलिता बाधिता । अज्ञे तु अन्तः अन्विता   
सर्वतोऽनुवृत्तैव संस्थिता । तदनुवृत्तिमेव प्रपञ्चयति-इत इत्यादिना ॥ २६ ॥  
  
इतः पृथ्वीत्वमायाता तथेतो द्युतया स्थिता ।  
इतश्चन्द्रार्कतां प्राप्ता तथेतस्तारकाकृतिः ॥ २७ ॥  
  
इतस्तम इतस्तेज इतः खमित उर्वरा ।  
इतः शास्त्रमितो वेदा इतो द्वयविवर्जिता ॥ २८ ॥  
  
उर्वरा सस्याढ्या भूः । इतः प्रलयसुषुप्त्योर्द्वयविवर्जिता ॥ २८ ॥  
  
क्वचित्खगतयोड्डीना क्वचिद्देवतयोत्थिता ।  
क्वचित्स्थाणुतया रूढा क्वचित्पवनतां गता ॥ २९ ॥  
  
क्वचिन्नरकसंलीना क्वचित्स्वर्गविलासिनी ।  
क्वचित्सुरपदं प्राप्ता क्वचित्कृमितया स्थिता ॥ ३० ॥  
  
नरकात्मना पातालकुहरे संलीना ॥ ३० ॥  
  
क्वचिद्विष्णुः क्वचिद्ब्रह्मा क्वचिद्रुद्रः क्वचिद्रविः ।  
क्वचिदग्निः क्वचिद्वायुः क्वचिच्चन्द्रः क्वचिद्यमः ॥ ३१ ॥  
  
यत्किञ्चनाङ्ग भुवनेषु महामहिम्नाव्याप्तं जरत्तृणलवत्वमुपागतं   
वा ।  
दृश्यं स्फुरन्ननु हराद्यपि तामविद्यां विद्धि क्षयाय   
तदतीततयात्मलाभः ॥ ३२ ॥  
  
महामहिम्ना प्रभावोत्कर्षेणाव्याप्तं हरादिसर्वसंहार्यव्याकृतान्तं   
प्रभावाल्पतया जरत्तृणलवत्वमुपागतं वा यत्किञ्चन दृश्यं स्फुरदस्ति तां   
सर्वामविद्यां तत्त्वबोधेन क्षयाय बाधाय विद्धि । तदतीततया तद्बाधेन आत्मनो   
लाभो मोक्ष इत्यर्थः ॥ ३२ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
अविद्यालताविलासोपदेशो नामाष्टमः सर्गः ॥ ८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अविद्यालताविलासोपदेशो नामाष्टमः सर्गः ॥ ८ ॥  
  
# ००९
नवमः सर्गः ९  
  
श्रीराम उवाच ।  
  
आकारजातमुदितं शुद्धं हरिहराद्यपि ।  
अविद्यैवेत्यहं श्रुत्वा ब्रह्मन्भ्रममिवागतः ॥ १ ॥  
  
गुणत्रयविभागोऽत्र हरादेः शुद्धसत्त्वता ।  
विद्याविद्यास्वरूपं च तदतीतं च वर्ण्यते ॥  
  
दृश्यं स्फुरन्ननु हराद्यपि तामविद्यां विद्धि इति यदुक्तं तत्र हरादिशरीरस्य   
ऋतं सत्यं परं ब्रह्म पुरुषं कृष्णपिङ्गलम् । ऊर्ध्वरेतं विरूपाक्षं   
विश्वरूपाय वै नमो नमः घृतरीतिघनीभूतसच्चिदानन्दविग्रह   
इत्यादिश्रुतिस्मृतिषु परब्रह्मत्वसच्चिदानन्दरूपत्वप्रसिद्धेः ईशानः   
सर्वविद्यानामीश्वरः सर्वभूतानाम्   
इत्यादिश्रुतिप्रसिद्धसर्वविद्याधिपत्यविरोधाद्वासुदेवमूर्तेः पुराणेषु   
तुरीयत्वपरब्रह्मत्वादिप्रसिद्धेश्चाविद्यात्वमसम्भावयन्प्रसङ्गात्तद्##-  
भ्रममिव मिथ्याभ्रान्तिमागतस्तमपनयेति शेषः ॥ १ ॥  
  
श्रीवसिष्ठ उवाच ।  
  
संवेद्येनापरामृष्टं शान्तं सर्वात्मकं च यत् ।  
तत्सच्चिदाभासमयमस्तीह कलनोज्झितम् ॥ २ ॥  
  
तत्र निर्विकारशुद्धचितो घृतवत्स्वतो घनीभावस्य मूर्ताकारस्य   
चाघटनान्मायाधीनविवर्तप्रयुक्तत्वे सिद्धे श्रुतस्य परब्रह्मत्वस्याविरोधाय   
तत्प्रयोजको मायांशः स्वच्छसूक्ष्मतमस्वरूपानावरकः कल्प्यः स एव   
शुद्धसत्त्वमित्युच्यते । तस्य च स्वच्छतमत्वाच्चित्प्रतिबिम्बग्राहितया   
सर्वविद्योद्दीपकत्वात्स्वरूपानावरकत्वाच्च न सर्वविद्याधिपत्यविरोधः । यत्र त्वस्य   
सर्वमात्मैवाभूतत्केन कं पश्येत् । भूयश्चान्ते विश्वमायानिवृत्तिः   
इत्यादिश्रुत्या अस्मदीयतत्त्वज्ञानबाध्यत्वाच्चाविद्यात्वमिति नात्रासम्भावना   
युक्तेत्याशयेनोत्तरं वक्तुकामो वसिष्ठस्तत्कल्पनाक्रममनुक्रमिष्यन्नधिष्ठानं   
प्रथमं दर्शयति-संवेद्येनेति । संवेद्येन जगदाकारेण अपरामृष्टं   
सर्वजगत्संस्कारसम्भृतमायाशबलत्वात्सर्वात्मकमतएव सच्चित्प्रकाशप्रचुरं   
सन्मात्रमस्ति सर्गात्प्रागित्यर्थः ॥ २ ॥  
  
समुदेति स्वतस्तस्मात्कला कलनरूपिणी ।  
जलादावर्तलेखेव स्फुरज्जलतयोदिता ॥ ३ ॥  
  
कलनं जगत्संस्कारोद्बोधस्तल्लक्षणा कला चिदाभासस्फूर्तिः सर्गादिकाले समुदेति   
स्वसत्तया स्थितैव ईषत् पृथगिव गुणिगुणभेदव्यवहारयोग्यतया आविर्भवति । अतएव   
तदनुरूपो दृष्टान्त आवर्तलेखेवेति ॥ ३ ॥  
  
सूक्ष्मा मध्या तथा स्थूला चेति सा कल्प्यते त्रिधा ।  
पश्चान्मनस्तया तेन ज्ञातैव वपुषा पुनः ॥ ४ ॥  
  
सा च कला सूर्यात्पृथक् प्रौढातपमन्दातपच्छायाभेदेषु तेजोपकर्ष इव सूक्ष्मा   
मध्या स्थूला चेति त्रिधा कल्प्यत इत्यर्थः । सूक्ष्मकल्पनात्पश्चात्तेन कल्पयित्रा   
मनस्तया हिरण्यगर्भतया मध्या ज्ञाता पुनस्तदनन्तरं वपुषा   
स्थूलविराडाकारेण ज्ञाता तथैव तिष्ठतीति परेणान्वयः ॥ ४ ॥   
  
तिष्ठत्येतास्ववस्थासु भेदतः कल्प्यते त्रिधा ।  
सत्त्वं रजस्तम इति एषैव प्रकृतिः स्मृता ॥ ५ ॥  
  
यत एषा अव्याकृतोपाधिप्रकृतिरेव त्रिधा स्थिता अतएवासु सूक्ष्माद्यवस्थास्वपि   
त्रिधा कल्प्यत इत्यन्वयः ॥ ५ ॥  
  
अविद्यां प्रकृतिं विद्धि गुणत्रितयधर्मिणीम् ।  
एषैव संसृतिर्जन्तोरस्याः पारं परं पदम् ॥ ६ ॥  
  
प्रश्नोत्तरानुगुण्याय प्रकृतेरविद्यात्वमाह-अविद्यामिति ॥ ६ ॥  
  
अत्र ते ये त्रयः प्रोक्ता गुणास्तेऽपि त्रिधा स्मृताः ।  
सत्त्वं रजस्तम इति प्रत्येकं भिद्यते गुणः ॥ ७ ॥  
  
कार्यकारणाविद्यासाधारण्येनैकैकस्य गुणस्यावान्तरत्रैविध्यमाह-अत्रेति ॥ ७ ॥  
  
नवधैवं विभक्तेयमविद्या गुणभेदतः ।  
यावत्किञ्चिदिदं दृश्यमनयैव तदाश्रितम् ॥ ८ ॥  
  
ऋषयो मुनयः सिद्धा नागा विद्याधराः सुराः ।  
इति भागमविद्यायाः सात्त्विकं विद्धि राघव ॥ ९ ॥  
  
तत्र प्रथमविभागे सत्त्वांशमुदाहरति-ऋषय इति ॥ ९ ॥  
  
सात्त्विकस्यास्य भागस्य नागविद्याधरास्तमः ।  
रजस्तु मुनयः सिद्धाः सत्त्वं देवा हरादयः ॥१० ॥  
  
तदवान्तरविभागे त्रीनप्युदाहरति-सात्त्विकस्येति ॥ १० ॥  
  
सत्त्वजातौ देवयोनावविद्या प्राकृतैर्गुणैः ।  
निर्मलं पदमायाताः सत्त्वं हरिहरादयः ॥ ११ ॥  
  
हरादीनां सत्त्वगुणान्तर्गतशुद्धसत्त्वदेहत्वे उपपत्तिमाह-सत्त्वजाताविति ।   
निर्मलं कदाप्यविद्यावरणशून्यं स्वात्मपदं स्वाभाविक्यैव विद्यया   
सदैवायाता अतस्ते शुद्धसत्त्वमित्यर्थः । एतेन विधिहरयो राजसतामसशरीरत्वेन   
मूढजनप्रसिद्धिर्निरस्ता । सत्त्वं रजस्तम इति प्रकृतेर्गुणास्तैर्युक्तः परः पुरुष   
एक इहास्य धत्ते । स्थित्यादये हरिविरिञ्चिहरेति सञ्ज्ञाः श्रेयांसि तत्र खलु   
सत्त्वतनोर्नृणां स्युः ॥ इति भागवतादिवाक्यानि । तथा यस्य तमः साक्षाच्छरीरं   
सात्त्विको गुणः । पालनाय त्रिमूर्तीनां स विष्णुः स्यान्न चापरः ॥ इति स्कान्दवचनं च   
सृष्ट्याद्युपकरणे शरीरत्वोपचारेण द्वाभ्यामेकस्य वरगोष्ठीन्यायेन   
प्रशंसार्थानि नेतरयोरपकृष्टतापराणि ।   
सर्वज्ञत्वसत्यसङ्कल्पतास्वभक्तप्रबोधकत्वनिःश्रेयसहेतुत्वानां त्रिमूर्तिष्वपि   
श्रुतिस्मृतिपुराणेषु प्रसिद्धतमत्वात् । अयं परस्त्वयं नेति संरम्भाभिनिवेशिनः   
। यातुधानाश्च जायन्ते पिशाचाश्च न संशयः ॥ इत्यपकर्षदर्शनस्य   
निन्दितत्वात्त्रिमूर्तीनामीश्वरकोटित्वेनैकतया   
अपकर्षायोग्यत्वात्सर्वोत्कर्षप्रयोजकशुद्धसत्त्वशरीरत्वमेवोचितमिति भावः ॥ ११ ॥  
  
सात्त्विकः प्राकृतो भागो राम तज्ज्ञो हि यो भवेत् ।  
न समुत्पद्यते भूयस्तेनासौ मुक्त उच्यते ॥ १२ ॥  
  
अतएव तदुपासकानामपि ज्ञानप्राप्त्या पुनर्जन्मनिवृत्तिः प्रसिद्धेत्याह##-  
अतएव त्रिमूर्तीनामावरणाभावादनागन्तुकी जीवन्मुक्तेत्याह-तेनेति । असौ   
हरिहरादिः ॥ १२ ॥  
  
तेन रुद्रादयो ह्येते सत्त्वभागा महामते ।  
तिष्ठन्ति मुक्ताः पुरुषा यावद्देहं जगत्स्थितौ ॥ १३ ॥  
  
यावद्देहं महात्मानो जीवन्मुक्ता व्यवस्थिताः ।  
विदेहमुक्ता देहान्ते स्थास्यन्ति परमेश्वरे ॥ १४ ॥  
  
परमेश्वरे शुद्धब्रह्मस्वभावे ॥ १४ ॥  
  
भाग एष त्वविद्याया एवं विद्यात्वमागतः ।  
बीजं फलत्वमायाति फलमायाति बीजताम् ॥ १५ ॥  
  
प्रश्नसमाधानमुपसंहृत्य प्रस्तुतमेव प्रस्तौति-भाग इति । कार्याविद्या   
फलं तत्प्रलये बीजतां कारणाविद्यात्वमायाति ॥ १५ ॥  
  
उदेत्यविद्या विद्यायाः सलिलादिव बुद्बुदः ।  
विद्यायां लीयतेऽविद्या पयसीव हि बुद्बुदः ॥ १६ ॥  
  
कार्याविद्योदयलयाधारत्वादपि विद्याशरीराणां तेषामविद्यात्वमेवेत्याह##-  
सकाशात्कार्याविद्यालक्षणसृष्टिरुदेति तत्रैव प्रलये लीयते ॥ १६ ॥  
  
पयस्तरङ्गयोर्द्वित्वभावनादेव भिन्नता ।  
विद्याविद्यादृशोर्भेदभावनादेव भिन्नता ॥ १७ ॥  
  
एवं च विद्याविद्याभेदोऽपि कल्पित एवेति सिद्धमित्याह-पय इति ॥ १७ ॥  
  
पयस्तरङ्गयोरैक्यं यथैव परमार्थतः ।  
नाविद्यात्वं न विद्यात्वमिह किञ्चन विद्यते ॥ १८ ॥  
  
किम्च विद्यादृशा विद्याविद्योभयबाधे सुतरां   
तद्भेदप्रसक्तिर्नास्तीत्याशयेनाह-नाविद्यात्वमिति ॥ १८ ॥  
  
विद्याविद्यादृशौ त्यक्त्वा यदस्तीह तदस्ति हि ।  
प्रतियोगिव्यवच्छेदवशादेतद्रघूद्वह ॥ १९ ॥  
  
विद्याविद्यादृशौ तद्भेदविरोधादिदृष्टी । ननु अविद्यादृशो बाध्यत्वादस्तु   
त्यागः विद्यादृशस्तु बाधिकायाः केन त्यागस्तत्राह-प्रतियोगीति ।   
बाधेनाविद्याया असत्त्वापत्तौ तन्निरूपितबाधकताया   
असिद्धेर्व्यावृत्तिप्रसिद्धेर्व्यावर्त्यप्रतियोगिप्रसिद्ध्यधीनत्वाच्चेत्यर्थः ॥ १९ ॥  
  
विद्याविद्यादृशौ न स्तः शेषे बद्धपदो भव ।  
नाविद्यास्ति न विद्यास्ति कृतं कल्पनयानया ॥ २० ॥  
  
शेषे परिशिष्टचिन्मात्रे ॥ २० ॥  
  
किञ्चिदस्ति न किञ्चिद्यच्चित्संविदिति तत्स्थितम् ।  
तदेवाविदिताभासं सदविद्येत्युदाहृतम् ॥ २१ ॥  
  
कोऽसौ शेषस्तं दर्शयंस्तदेशप्राग्बोधादविद्येति कल्पितमित्याह-किञ्चिदिति ।   
नास्ति किञ्चित्स्वातिरिक्तं यत्र तन्नकिञ्चित् ॥ २१ ॥  
  
विदितं सत्तदेवेदमविद्याक्षयसञ्ज्ञितम् ।  
विद्याभावादविद्याख्यामिथ्यैवोदेति कल्पना ॥ २२ ॥  
  
मिथः स्वान्ते तयोरन्तश्छायातपनयोरिव ।  
अविद्यायां विलीनायां क्षीणे द्वे एव कल्पने ॥ २३ ॥  
  
स्वान्ते मनसि मिथः अन्योन्यं छायातपनयोरिव विरुद्धयोस्तयोर्विद्याविद्ययोर्मध्ये   
अविद्यायामन्तः अन्तरे चिति बाधेन विलीनायां सत्याम् ॥ २३ ॥  
  
एते राघव लीयेते अवाप्यं परिशिष्यते ।  
अविद्यासङ्क्षयात्क्षीणो विद्यापक्षोऽपि राघव ॥ २४ ॥  
  
अवाप्यं विद्याफलमभिव्यक्तं पूर्णानन्दरूपम् । ननु विद्यापि निराबाधत्वात्कुतो   
न परिशिष्यते तत्राह-अविद्यासङ्क्षयादिति । इन्धनसङ्क्षयादग्निरिवेति भावः ॥ २४   
॥  
  
यच्छिष्टं तन्न किञ्चिद्वा किञ्चिद्वापीदमाततम् ।  
तत्रैवं दृश्यते सर्वं न किञ्चन च दृश्यते ॥ २५ ॥  
  
सर्वबाधात्मकत्वान्न किञ्चित्परमार्थसद्रूपत्वात्किञ्चित् । अतएव तद्दर्शनमेव   
तत्त्वतः सर्वदर्शनं सर्वबाधदर्शनं चेत्याह-तत्रैवमिति । एवमुक्तेन   
तात्त्विकरूपेण । मायिकरूपेण तु न किञ्चिदपि दृश्यते ॥ २५ ॥  
  
वटश्च वटधानायामिव पुष्पफलादिमान् ।  
सर्वशक्तिर्हि किञ्चित्त्वं सर्वशक्तिसमुद्गकम् ॥ २६ ॥  
  
अज्ञानावृतदशायामपि तस्यैवाकिञ्चित्त्वेऽपि   
वटबीजवद्व्याकृताव्याकृतावस्थयोः स्थूलसूक्ष्मीभूतसर्वात्मकतालक्षणं   
किञ्चित्त्वं प्रसिद्धमित्याह-वटश्चेत्यादिना ॥ २६ ॥  
  
नभसोऽप्यधिकं शून्यन्न् नच शून्यं चिदात्मकम् ।  
सूर्यकान्ते यथा वह्निर्यथा क्षीरे घृतं तथा ॥ २७ ॥  
  
तत्रेदं संस्थितं सर्वं देशकालक्रमोदये ।  
यथा स्फुलिङ्गा अनलाद्यथा भासो दिवाकरात् ॥ २८ ॥  
  
तत्र सत्त्वादेव देशकालक्रमोदये तस्मान्निर्यान्तीति परेणान्वयः ।   
अतएवाग्निविस्फुलिङ्गादिन्यायेन जीवानामुपाधिभिः सह ततो निर्गमनं श्रुतिषु   
प्रसिद्धमित्याशयेनाह-यथेत्यादिना ॥ २८ ॥  
  
तस्मात्तथेमा निर्यान्ति स्फुरन्त्याः संविदश्चितः ।  
यथाम्भोधिस्तरङ्गाणां यथामलमणिस्त्विषाम् ॥ २९ ॥  
  
तस्मात्तत्र स्थितत्वादेव ब्रह्मसंविदः सकाशादिमाः प्रसिद्धा जीवचितो निर्यान्ति ।   
अतएव तद्ब्रह्म सर्वजीवसंविदां कोश इत्याह-यथेति ॥ २९ ॥  
  
कोशो नित्यमनन्तानां तथा तत्संविदां त्विषाम् ।  
सबाह्याभ्यन्तरे सर्वं वस्तुन्यस्त्येव वस्तुसत् ॥ ३० ॥  
  
त्विषां भ्रमस्थानीयानाम् । निर्गमनावधित्वोक्तेर्मणिप्रभादृष्टान्ताच्च   
जीवजगतोर्ब्रह्मणो बहिरवस्थानप्रसक्तिं वारयन्नाह-सबाह्याभ्यन्तरमिति ।   
वस्तुन्येवास्तीति सम्बन्धः । यतो वस्तुसत् वस्त्वधीनसत्ताकम् ॥ ३० ॥  
  
सर्वदैवाविनाशात्म कुम्भानां गगनं यथा ।  
यथा मणेरयःस्पन्दे अयस्कान्तस्य कर्तृता ॥ ३१ ॥  
  
वस्तु च सर्वदैव अविनाशात्मत्रिविधपरिच्छेदरहितमिति यावत् । तथा च जीवनिर्गमनं   
कुम्भाकाशोदरे [इदं सप्तम्यन्तमधिकमिव प्रतीयते ।]   
कुम्भनिर्गमनात्कुम्भाकाशनिर्गमनमिवौपचारिकं सम्पन्नमित्याशयेनाह##-  
  
अकर्तुरेव हि तथा कर्तृता तस्य कथ्यते ।  
मणिसन्निधिमात्रेण यथायः स्पन्दते जडम ।  
तत्सत्तया तथैवायं देहश्चेतत्यचिद्वपुः ॥ ३२ ॥  
  
तत्र स्थितं जगदिदं जगदेकबीजे चिन्नाम्नि संविदितकल्पितकल्पनेन ।  
लोलोर्मिजालमिव वारिणि चित्ररूपं खादप्यरूपवति यत्र न किञ्चिदस्ति ॥ ३३ ॥  
  
उक्तमर्थं सङ्क्षिप्योपसंहरति-तत्रेति । तत्र अज्ञाते ब्रह्मणि   
पूर्वपूर्वसंविदितजगत्कल्पितवासनाप्रयुक्तेनोत्तरोत्तरकल्पनेनेदं जगत्स्थितम् । यत्र   
यस्मिन् ज्ञाते खादाकाशादप्यरूपिणि मूर्तामूर्तरूपशून्ये नान्यत्किञ्चिदस्तीत्यर्थः   
॥ ३३ ॥  
  
इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु   
निर्वाणप्रकरणे पू० विद्यानिराकरणं नाम नवमः सर्गः ॥ ९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
विद्यानिराकरणं नाम नवमः सर्गः ॥ ९ ॥  
# ०१०
दशमः सर्गः १०  
  
श्रीवसिष्ठ उवाच ।  
  
तस्मान्नकिञ्चिदेवेदं जगत्स्थावरजङ्गमम् ।  
नकिञ्चिद्भूततां प्राप्तं यत्किञ्चिदिति विद्धि हे ॥ १ ॥  
  
अविद्याबन्धविभ्रान्तिः स्थावरेषु मनःस्थितिः ।  
बुद्धिपूर्वाद्विचाराच्च बन्धमोक्षः प्रपञ्च्यते ॥  
  
तस्माज्जगज्जीवभेदस्याज्ञातब्रह्ममात्रत्वाज्ज्ञाते तस्मिन्निदं नकिञ्चिदेवेत्यर्थः ॥   
१ ॥  
  
यत्र काचिन्न कलना भावाभावमयात्मिका ।  
तदिदं राम जीवादि सर्वं व्यर्थं किमीहसे ॥ २ ॥  
  
इदं जीवादि सर्वं यत्र भावाभावमयात्मिका काचित्कलना नास्ति तत्तादृशं   
ब्रह्मैव । एवं च व्यर्थं किमीहसे इच्छसि ॥ २ ॥  
  
सम्बन्धोऽयमसावन्तर्हृदि यो व्यपदिश्यते ।  
न तं लभामहे सर्पं रज्जुसर्पभ्रमादिव ॥ ३ ॥  
  
सम्बन्धो देहे बाह्यभोग्ये चाहम्ममतालक्षणः । न तं लभामहे विमर्शेनेति   
शेषः ॥ ३ ॥  
  
अपरिज्ञात आत्मैव भ्रमतां समुपागतः ।  
ज्ञात आत्मत्वमायाति सीमान्तः सर्वसंविदाम् ॥ ४ ॥  
  
भ्रमतां जगद्भ्रान्तिम् ॥ ४ ॥  
  
अविद्येत्युच्यते लोके चिच्चेत्यमलमाश्रिता ।  
चेत्यातीतात्मतामेति सर्वोपाधिविवर्जिता ॥ ५ ॥  
  
चेत्यबीजभूतं मलं स्वसत्तारोपेणाश्रिता । एति विद्ययेति शेषः ॥ ५ ॥   
  
चित्तमात्रं हि पुरुषस्तस्मिन्नष्टे च नश्यति ।  
स्थिते तिष्ठति चात्मायं घटे सति घटाम्बरम् ॥ ६ ॥  
  
एवमविद्यास्वरूपमुक्त्वा तत्कार्योपाधिना आत्मनो बन्धभ्रमं दर्शयति##-  
नश्यतीव । एतेभ्यो भूतेभ्यः समुत्थाय तान्येवानुविनश्यति विनाशमेवापीतो भवति   
इत्यादिश्रुतेः । घटाम्बरं यथेति शेषः ॥ ६ ॥  
  
गच्छन्पश्यति गच्छन्तं स्थितं तिष्ठञ्छिशुर्यथा ।  
भ्रान्तमेवमिदं चेतः पश्यत्यात्मानमाकुलम् ॥ ७ ॥  
  
एवं गत्यादिकमपि चित्तधर्मं स्वात्मन्यारोपयतीत्याह-गच्छन्निति । अयमात्मा   
एवं भ्रान्तमिदं चेतश्चित्तमेव आकुलमात्मानं पश्यति ॥ ७ ॥  
  
कोशकारवदात्मानं वासनातनुतन्तुभिः ।  
वेष्टयच्चैव चेतोऽन्तर्बालत्वान्नावबुध्यते ॥ ८ ॥  
  
अतएव तद्गतवासनाभिः स्वं बध्नातीत्याह-कोशेति । कोशकारः कृमिविशेषः ।   
बालत्वाद्विवेकशून्यत्वात् ॥ ८ ॥  
  
श्रीराम उवाच ।  
  
मौर्ख्यमत्यन्तघनतामागतं समवस्थितम् ।  
स्थावरादि तनु प्राप्तं कीदृशं भवति प्रभो ॥ ९ ॥  
  
बालपदोक्ताविवेकप्रसङ्गादविवेकपरमावधीनां स्थावराणां चित्तस्थितिं   
जिज्ञासुः श्रीरामः पृच्छति-मौर्ख्यमिति । समवस्थितमवलम्बितम् ॥ ९ ॥  
  
श्रीवसिष्ठ उवाच ।  
  
अमनस्त्वमसम्प्राप्तं मनस्त्वादपि च च्युतम् ।  
तटस्थं रूपमाश्रित्य स्थितैषा स्थावरेषु चित् ॥ १० ॥  
  
अमनस्त्वं सुषुप्ताविव सुखदुःखसंवेदनायोग्यतापादकं मनोलयम् ।   
पूर्वापरपरामर्शक्षममननयोग्यतालक्षणमनस्त्वादपि च्युतम् । तटस्थं   
मुग्धतालक्षणं रूपमाश्रित्य । चित् जीवचित् ॥ १० ॥  
  
तत्र दूरस्थिता मुक्तिर्मन्ये वेद्यविदां वर ।  
सुप्तपुर्यष्टका यत्र चित्स्थिता दुःखदायिनी ।  
मूकान्धजडवत्तत्र सत्तामात्रेण तिष्ठति ॥ ११ ॥  
  
सुप्तं विवेकाक्षमम् । पुर्यष्टकपदेन तदन्तर्गतं बाह्यान्तःकरणजातं लक्ष्यते ।   
अतएव दुःखप्रतीकाराक्षमत्वाद्बहुदुःखदायिनी । मूकपदेन कर्मेन्द्रियशून्यता ।   
अन्धपदेन ज्ञानेन्द्रियप्रचारशून्यता । जडपदेन   
मानसप्रसारणशून्यतोपलक्ष्यते ॥ ११ ॥  
  
श्रीराम उवाच ।  
  
सत्ताद्वैततया यत्र संस्थिता स्थावरेषु चित् ।  
तत्रादूरस्थिता मुक्तिर्मन्ये वेद्यविदां वर ॥ १२ ॥  
  
ज्ञानकर्मेन्द्रियव्यापारशून्यतया सत्तामात्रेण चित् स्थिता चेत्तादृशस्थितौ   
योगिनामिव शीघ्रमेव वासनाक्षयमनोनाशसम्भवाददूरस्थिता मुक्तिरुचितेति   
दूरस्थिता मुक्तिरिति वदतस्तव कोऽभिप्राय इत्याशयेन रामः पृच्छति-सत्तेति ॥ १२ ॥  
  
श्रीवसिष्ठ उवाच ।  
  
बुद्धिपूर्वं विचार्येदं यथावस्त्ववलोकनात् ।  
सत्तासामान्यबोधो यः स मोक्षश्चेदनन्तकः ॥ १३ ॥  
  
शास्त्रविहितकर्मानुष्ठानकृतचित्तशुद्धिसाधनचतुष्टयसम्पत्तिसहकृतश्रवण्  
अमनननिदिध्यासनजन्यतत्त्वसाक्षात्कारकृतसमूलवासनाक्षयमनोनाशाभ्यां   
सत्तासामान्यस्थितिर्हि मोक्षः स चानन्तदुष्कृतदुर्वासनाबीजसम्भूतानां   
नारकिप्रायाणां स्थावराणां शास्त्राधिकारिजन्मदौर्लभ्याद्दुर्लभतर इति   
श्रीवसिष्ठः स्वोक्तेरभिप्रायं वर्णयति-बुद्धिपूर्वमित्यादिना ॥ १३ ॥  
  
परिज्ञाय परित्यागो वासनानां य उत्तमः ।  
सत्तासामान्यरूपत्वं तत्कैवल्यपदं विदुः ॥ १४ ॥  
  
परिज्ञायात्मतत्त्वमिति शेषः ॥ १४ ॥  
  
विचार्यार्यैः सहालोक्य शास्त्राण्यध्यात्मभावनात् ।  
सत्तासामान्यनिष्ठत्वं यत्तद्ब्रह्म परं विदुः ॥ १५ ॥  
  
शास्त्राणि आर्यैर्गुरुसतीर्थ्यादिभिः सह विचार्य   
अध्यात्मभावनान्मननपूर्वकनिदिध्यासनात्तत्त्वमालोक्य ॥ १५ ॥  
  
अन्तः सुप्ता स्थिता मन्दा यत्र बीज इवाङ्कुरः ।  
वासना तत्सुषुप्तत्वं विद्धि जन्मप्रदं पुनः ॥ १६ ॥  
  
स्थावरेषु तद्दूरतरमित्युपपादयति-अन्तरित्यादिना ।सुषुप्तत्वमिव सुषुप्तत्वम् ॥ १६   
॥  
  
अन्तः संलीनमननं परितः सुप्तवासनम् ।  
सुषुप्तं जडधर्मापि जन्म दुःखशतप्रदम् ॥ १७ ॥  
  
जडधर्मापि पाषाणादिभाववद्वृत्तिशून्यमपि ॥ १७ ॥  
  
स्थावरादय एते हि समस्ता जडधर्मिणः ।  
सुषुप्तपदमारूढा जन्मयोग्याः पुनः पुनः ॥ १८ ॥  
  
यथा बीजेषु पुष्पादि मृदो राशौ घटो यथा ।  
तथान्तः संस्थिता साधो स्थावरेषु स्ववासना ॥ १९ ॥  
  
स्थावरेषु वासनैव नास्तीति मन्दाशङ्कां परिहरति-यथेति । पुष्पादीति   
व्युत्क्रमादुक्तिः । अङ्कुरादिपुष्पान्तमित्यर्थः ॥ १९ ॥  
  
यत्रास्ति वासनाबीजं तत्सुषुप्तं न सिद्धये ।  
निर्बीजा वासना यत्र तत्तुर्यं सिद्धिदं स्मृतम् ॥ २० ॥  
  
निर्बीजा ज्ञानाग्निभर्जितबीजशक्तिः ॥ २० ॥  
  
वासनायास्तथा वह्नेरृणव्याधिद्विषामपि ।  
स्नेहवैरविषाणां यः शेषः स्वल्पोऽपि बाधते ॥ २१ ॥  
  
अतएवाल्पापि वासना परिशिष्टा वह्न्यादिशेषवत्क्रमादभिवृद्ध्या   
महानर्थहेतुर्भवतीति निःशेषं तत्क्षयः कार्य इत्याशयेनाह-वासनाया इति ॥ २१   
॥  
  
निर्दग्धवासनाबीजसत्तासामान्यरूपवान् ।  
सदेहो वा विदेहो वा न भूयो दुःखभाग्भवेत् ॥ २२ ॥  
  
चिच्छक्तिर्वासनाबीजरूपिणी स्वापधर्मिणि ।  
स्थिता रसतया नित्यं स्थावरादिषु वस्तुषु ॥ २३ ॥  
  
चिच्छक्तिरावृतचिद्रूपा वासना बीजशक्तिः रसतया बीजे अङ्कुरशक्तिलक्षणो   
भर्जननाश्यो रस इव ॥ २३ ॥  
  
बीजेषूल्लासरूपेण जाड्येन जडरूपिषु ।  
द्रव्येषु द्रव्यभावेन काठिन्येनेतरेषु च ॥ २४ ॥  
  
सैव बीजादिसर्वकारणेषु नानारूपेण स्थितेत्याह-बीजेष्वित्यादिना । उल्लासो   
भूजलयोगादुत्फुल्लता तेन लिङ्गेन रूप्यते अनुभूयते   
इत्युल्लासरूपमङ्कुरजननशक्तिस्तदात्मना द्रव्येषु धनरत्नादिषु द्रव्यभावेन   
स्पृहणीयताप्रयोजकभव्यभावेन । द्रव्यं च भव्ये इत्यनुशासनात् । इतरेषु   
शिलादिषु बालेन [पापेन इति पाठः ।] कुलमितिवदभेदान्वयः ॥ २४ ॥  
  
भस्मन्यथानित्यरूपा पांसुष्वप्यणुरूपिणी ।  
असितेष्वसितस्थित्या सितधारतयासिषु ॥ २५ ॥  
  
भस्मनि पांसुष्वप्यनित्यरूपा पूर्वतनकाष्ठलोष्टादिध्वंसरूपा ।   
अणुरूपिण्यप्यसितेषु मलिनेष्वक्षाधारे चासितस्थित्या मालिन्यमार्दवरूपया स्थित्या ।   
असिषु खड्गादिषु सितधारतया तीक्ष्णधारतया ॥ २५ ॥  
  
आत्मा शक्तिः पदार्थेषु तथा घटपटादिषु ।  
सर्वत्र सत्तासामान्यरूपमाश्रित्य तिष्ठति ॥ २६ ॥  
  
घटपटादिषु सर्वत्र सर्ववस्तुष्वात्मैव सत्तासामान्यरूपं गृहीत्वा   
जलाहरणशीतनिवारणादिनानाशक्तिः संस्तिष्ठतीत्यर्थः ॥ २६ ॥  
  
इतीयमखिला दृश्यदशामापूर्य संस्थिता ।  
यथा घटापटा प्रावृडम्बरालम्बिनी तथा ॥ २७ ॥  
  
घटा मेघजालमेव पट आच्छादको यस्यास्तथाविधा प्रावृड् वर्षर्तुः ॥ २७ ॥  
  
स्वरूपमस्याश्चैवैतत्कथितं प्रविचारितम् ।  
असर्वं सर्वतो व्यापि सदिवासन्मयात्मकम् ॥ २८ ॥  
  
आत्मदृष्टिरदृष्टैषा संसारभ्रमदायिनी ।  
दृष्टा सती समग्राणां दुःखानां क्षयकारिणी ॥ २९ ॥  
  
अस्या अज्ञानावृतचिच्छक्तेः । असन्मयात्मकमसत्यमायाविकारतादात्म्यापन्नम् ॥   
२८ ॥ २९ ॥  
  
अस्यास्त्वदर्शनं यत्तदविद्येत्युच्यते बुधैः ।  
अविद्या हि जगद्धेतुस्ततः सर्वं प्रवर्तते ॥ ३० ॥  
  
अस्या आत्मदृष्टेरदर्शनं दर्शनविरोध्यावरणरूपम् ॥ ३० ॥  
  
अविद्या रूपरहिता यावदेवावलोक्यते ।  
तावदेव गलत्याशु तुहिनाणुर्यथातपे ॥ ३१ ॥  
  
रूपरहिता स्वरूपशून्या ॥ ३१ ॥  
  
यथा नरो गलन्निद्रो यावत्कलनया मनाक् ।  
विमृशत्याशयं तावन्निद्रा तस्य विलीयते ॥ ३२ ॥  
  
दृष्टान्तान्तराण्यप्याह-यथेत्यादिना । आशयं स्वचित्तवृत्तान्तम् ॥ ३२ ॥  
  
यथा कीदृगवस्त्वेतदिति यावद्विकल्प्यते ।  
अविद्या क्षीयते तावदालोकेनान्धता यथा ॥ ३३ ॥  
  
तत्त्वपर्यालोचने सर्पादिभ्रमनिवृत्तिरप्यत्र दृष्टान्त इत्याशयेनाह-यथेति ।   
अवस्तु सर्पादि कीदृक् । किं वास्तवमुत मद्भ्रान्तिकल्पितमिति यावद्विकल्प्यते   
विमृश्यते । अन्धता तमःकृतदर्शनशक्तिप्रतिबन्धः ॥ ३३ ॥  
  
दीपहस्तो यथाभ्येति तमोरूपदिदृक्षया ।  
तथा विलीयते सर्वं तमस्तापैर्घृतं यथा ॥ ३४ ॥  
  
अभ्येति चेदिति शेषः । यथा तमो विलीयते तथा सर्वं साविद्यं जगत् ॥ ३४ ॥  
  
न च संलक्ष्यते दीपे तमसो रूपनिश्चयः ।  
उदेति केवलं ध्वान्तध्वंसो विमलमूर्तिमान् ॥ ३५ ॥  
  
तमोरूपादर्शननिदर्शनं विवृणोति-नचेति । दीपे आनीयमाने सतीति शेषः ॥ ३५ ॥  
  
एवमालोक्यमानैषा क्वापि याति पलायते ।  
असद्रूपा ह्यवस्तुत्वाद्दृश्यते ह्यविचारणात् ॥ ३६ ॥  
  
मन्दमालोक्यमाना मन्दं याति सम्यगालोक्यमाना पलायते ॥ ३६ ॥  
  
आलोक आगते यादृक्तमस्तद्दृश्यते तथा ।  
याऽवस्तुत्वे त्वविद्यायास्त्ववस्तुत्वं प्रतीयते ॥ ३७ ॥  
  
कुतस्तस्या आस्तुत्वमिति चेत्स्वप्रतीतिवलादेवेत्याह-आलोक इति । आलोके आगते सति तत्तमो   
यादृक् असद्रूपं दृश्यते तथा या अविद्याप्यसती दृश्यते । ननु न तमस आलोकेन   
बाधः । त्रैकालिकत्वाप्रतीतेः । किन्तु औष्ण्येन जलशैत्यस्येव तिरोभावमात्रम् ।   
आलोकापगमे पुनस्तद्दर्शनादिति । तमसोऽवस्तुत्वे तु अस्तु तत्तथा । अविद्यायास्त्ववस्तुत्वं   
त्रैकालिकबाधानुभवेन प्रतीयत एवेत्यर्थः ॥ ३७ ॥  
  
यावन्नालोक्यते तावन्न किञ्चिदपि दृश्यते ।  
आलोकिते यथाऽविद्या तत्तथा प्रतिपद्यते ॥ ३८ ॥  
  
किञ्चिच्छुक्तिरज्ज्वाद्यपि वा रजतसर्पाद्यपि वा यावद्विचार्य नालोक्यते तावत्तत्त्वतो न   
दृश्यते । आलोकिते तु यथा यावत्स्वभावा अविद्या यथा च वस्तुतत्त्वं वर्तते तत्तथैव   
प्रतिपद्यत इत्यर्थः ॥ ३८ ॥  
  
रक्तमांसास्थियन्त्रेऽस्मिन्कः स्यामहमिति स्वयम् ।  
यावद्विचार्यते तावत्सर्वमाशु विलीयते ॥ ३९ ॥  
  
कथं विमृश्यालोकनं कार्यं तदाह-रक्तेति ॥ ३९ ॥  
  
आद्यन्तयोरसद्रूपे नूनं परिहृते हृदा ।  
सर्वस्मिन्नेवयः शेषस्तमविद्याक्षयं विदुः ॥ ४० ॥  
  
एवं विचारवता हृदा मनसा आद्यन्तयोरसद्रूपे सर्वस्मिन् दृश्ये परिहृते सति   
यः शिष्यते इति शेषश्चिदात्मा । अध्यस्तबाधस्याधिष्ठानाव्यतिरेकादिति भावः ॥ ४० ॥  
  
तन्न किञ्चिच्च किञ्चिद्वा तत्सद्ब्रह्मैव शाश्वतम् ।  
तद्वस्तु तदुपादेयं यदविद्या निवर्तते ॥ ४१ ॥  
  
रूपं स्वनाम्न एवास्या ज्ञायते निःस्वभावकम् ।  
नहि जिह्वागतस्वाद्यस्वादोऽन्यस्मात्प्रतीयते ॥ ४२ ॥  
  
बाध्यस्य निःस्वरूपत्वे तद्बाधस्यात्ममात्रत्वे वा न प्रमाणान्तरं मृग्यम् ।   
माया अविद्यादिनाम्नस्तादृशस्वाप्नाद्यर्थेष्वेव रूढत्वादित्याह-रूपमिति ॥ ४२   
॥  
  
नाविद्या क्वचिदप्यस्ति ब्रह्मैवेदमखण्डितम् ।  
सदसत्कलनास्फारमशेषं येन मण्डितम् ॥ ४३ ॥  
  
एतावदेवाविद्याया नेदं ब्रह्मेति निश्चयः ।  
एतदेव क्षयो यस्या ब्रह्मेदमिति निश्चयः ॥ ४४ ॥  
  
एवं सति फलितं निष्कृष्टमविद्यातत्क्षययोः स्वरूपमाह-एतावदिति ।   
अविद्यायाः स्वरूपमिति शेषः ॥ ४४ ॥  
  
घटपटशकटावभासजालं न विभुरितीत्युदितेह सा त्वविद्या ।  
घटपटशकटावभासजालं विभुरिति चेद्गलितैव सा त्वविद्या ॥ ४५ ॥  
  
तदेव विवृण्वन्नुपसंहरति-घटेति । घटः पटः शकटं   
चेत्याद्यवभासमानं जगज्जालं विभुरपरिच्छिन्नसच्चिदात्मा न   
किन्त्वन्यदित्यादिरारोपितदृष्टिरेवाविद्या तदपवादेनापरिच्छिन्नसन्मात्रदृष्टिरेव   
तत्क्षय इत्यर्थः ॥ ४५ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० अविद्याचिकित्सा नाम दशमः सर्गः ॥ १० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अविद्याचिकित्सा नाम दशमः सर्गः ॥ १० ॥  
# ०११
एकादशः सर्गः ११  
  
श्रीवसिष्ठ उवाच ।  
  
पुनःपुनरिदं राम प्रबोधार्थं मयोच्यते ।  
अभ्यासेन विना साधो नाभ्युदेत्यात्मभावना ॥ १ ॥  
  
जीवन्मुक्ता यया दृष्ट्या स्थिता हरिहरादयः ।  
सर्वं ब्रह्मेति सा दृष्टी रामायात्रोपदिश्यते ॥  
  
उपदिष्टस्यैवार्थस्य पुनःपुनर्भङ्ग्यन्तरेणोपदेश   
उपदेश्यार्थव्युत्पत्तिदार्ढ्यार्थः । दृष्टफला हि   
श्रवणादयोऽवघातादिवद्यावत्फलोदयमावर्तनीयाः । तथा हि भगवतो   
बादरायणस्य सूत्रम् आवृत्तिरसकृदुपदेशात् इति । इति रहस्य   
जामितादोषपरिहारेणोत्साहजननायोद्घाटयन्प्रकृतामविद्याक्षये परिशिष्टां   
दृष्टिं श्रोतुं राममभिमुखीकरोति-पुनःपुनरिति ॥ १ ॥  
  
अज्ञानमेतद्बलवदविद्येतरनामकम् ।  
जन्मान्तरसहस्रोत्थं घनं स्थितिमुपागतम् ॥ २ ॥  
  
कुतो नाभ्युदेति तत्राह-अज्ञानमिति । सहस्रपदमानन्त्यपरम् । तथा   
चानन्तकोटिजन्माभ्यस्तद्वैतवासनास्थिरीकृतत्वान्न   
सकृदुपदेशात्सूच्छेदमित्यर्थः ॥ २ ॥  
  
सबाह्याभ्यन्तरं सर्वैरिन्द्रियैरनुभूयते ।  
भावाभावेषु देहस्य तेनातिघनतां गतम् ॥ ३ ॥  
  
चक्षुरादिप्रबलतरबाह्याभ्यन्तरबहुप्रमाणग्राह्यद्वैतरूपत्वाच्च   
प्राबल्यमित्याह-सबाह्याभ्यन्तरमिति । देहस्य भावे जीवनजागराद्यवस्थासु   
इन्द्रियैः । अभावे मरणप्रलयाद्यवस्थासु साक्षिणा सदानुभूयते ।   
अतिघनतामतिप्राबल्यम् ॥ ३ ॥  
  
आत्मज्ञानं तु सर्वेषामिन्द्रियाणामगोचरम् ।  
सत्तां केवलमायाति मनःषष्ठेन्द्रियक्षये ॥ ४ ॥  
  
ज्ञानस्य च सामग्र्या दौर्लभ्यं दर्शयति-आत्मेति द्वाभ्याम् ॥ ४ ॥  
  
प्रोल्लङ्घ्येन्द्रियजां वृत्तिं यत्स्थितं तत्कथं किल ।  
याति प्रत्यक्षतां जन्तोः प्रत्यक्षातीतवृत्तिमत् ॥ ५ ॥  
  
प्रोल्लङ्घ्य अतिक्रम्य ॥ ५ ॥  
  
त्वमविद्यालतामेतां प्ररूढां हृदयद्रुमे ।  
ज्ञानाभ्यासविलासासिपातैश्छिन्धि स्वसिद्धये ॥ ६ ॥  
  
अतएव पुनःपुनरुपदेशस्य मननाद्यभ्यासस्य चाविद्यालतानानाप्रतानच्छेदनेन   
सार्थक्यमित्याशयेनोपसंहरति-त्वमिति ॥ ६ ॥  
  
यथा विहरति ज्ञातज्ञेयो जनकभूपतिः ।  
आत्मज्ञानाभ्यासपरस्तथा विहर राघव ॥ ७ ॥  
  
निश्चयोऽयमभूत्तस्य कार्याकार्यविहारिणः ।  
जाग्रतस्तिष्ठतो वापि तज्ज्ञानां तेन सत्यता ॥ ८ ॥  
  
अयं मदनुभवानुसारी निश्चयः कार्येण बहिर्व्यवहारेण अकार्येण समाधिना च   
विहारिणस्तस्याभूत् । तदेवाभ्यासफलं ज्ञानं तेन ज्ञानेनैवाभिव्यक्तस्य   
स्वरूपस्य सत्यता नापातज्ञानेनेत्यर्थः ॥ ८ ॥  
  
निश्चयेन हरिर्येन विविधाचारकारिणा ।  
योनिष्ववतरत्युर्व्यां तत्तज्ज्ञत्वमुदाहृतम् ॥ ९ ॥  
  
योनिषु गर्भवासादिकृच्छ्रेष्ववतरति । अवतरन्नपि न तत्प्रयुक्तदुःखैः स्पृश्यत   
इत्यर्थः । एवमुत्तरेष्वप्यूह्यम् ॥ ९ ॥  
  
निश्चयो यस्त्रिनेत्रस्य कान्तया सह तिष्ठतः ।  
ब्रह्मणो वाप्यरागस्य स ते भवतु राघव ॥ १० ॥  
  
यो निश्चयः सुरगुरोर्वाक्पतेर्भार्गवस्य च ।  
दिवाकरस्य शशिनः पवनस्यानलस्य च ॥ ११ ॥  
  
नारदस्य पुलस्त्यस्य मम चाङ्गिरसस्तथा ।  
प्रचेतसो भृगोश्चैव क्रतोरत्रेः शुकस्य च ॥ १२ ॥  
  
अन्येषामेव विप्रेन्द्र राजर्षीणां च राघव ।  
यो निश्चयो विमुक्तानां जीवतां ते भवत्वसौ ॥ १३ ॥  
  
एवकारो जीवतामित्यनेन सम्बध्यते ॥ १३ ॥  
  
श्रीराम उवाच ।  
  
येनैते भगवन्धीरा निश्चयेन महाधियः ।  
विशोकाः संस्थितास्तन्मे ब्रह्मन्प्रब्रूहि तत्त्वतः ॥ १४ ॥  
  
प्रश्रः स्पष्टः ॥ १४ ॥  
  
श्रीवसिष्ठ उवाच ।  
  
राजपुत्र महाबाहो विदिताखिलवेद्य हे ।  
स्फुटं शृणु यथा पृष्टमयमेषां हि निश्चयः ॥ १५ ॥  
  
अयं वक्ष्यमाणप्रकारः ॥ १५ ॥  
  
यदिदं किञ्चिदाभोगि जगज्जालं प्रदृश्यते ।  
तत्सर्वममलं ब्रह्म भवत्येतद्व्यवस्थितम् ॥ १६ ॥  
  
तमेवाह-यदिदमित्यादिना । व्यवस्थितं मायिकाव्यवस्थितरूपत्यागेन   
पारमार्थिकस्वरूपे स्थितम् ॥ १६ ॥  
  
ब्रह्म चिद्ब्रह्म भुवनं ब्रह्म भूतपरम्पराः ।  
ब्रह्माहं ब्रह्म मच्छत्रुर्ब्रह्म सन्मित्रबान्धवाः ॥ १७ ॥  
  
सङ्क्षिप्योक्तमेव विस्तराद्विशिष्य दर्शयति-ब्रह्मेति ॥ १७ ॥  
  
ब्रह्म कालत्रयं तच्च ब्रह्मण्येव व्यवस्थितम् ।  
तरङ्गमालयाम्भोधिर्यथात्मनि विवर्धते ॥ १८ ॥  
  
विवर्धते विजृम्भते ॥ १८ ॥  
  
तथा पदार्थलक्ष्म्येत्थमिदं ब्रह्म विवर्धते ।  
गृह्यते ब्रह्मणा ब्रह्म भुज्यते ब्रह्म ब्रह्मणा ॥ १९ ॥  
  
सर्वक्रियाकारकफलानां ब्रह्मतैवेत्याशयेनाह-गृह्यत इति ॥ १९ ॥  
  
ब्रह्म ब्रह्मणि बृंहाभिर्ब्रह्मशक्त्येव बृंहति ।  
ब्रह्म मच्छत्रुरूपं मे ब्रह्मणोऽप्रियकृद्यदि ॥ २० ॥  
  
ब्रह्मशक्त्या मायया । बृंहाभिर्विवर्तैः । बृंहति वर्धत इव । अनया दृशा न   
क्वचिद्वेषरागादिप्रसक्तिरित्याशयेनाह-ब्रह्मेति । अप्रियकृदनिष्टकर्तृ ॥ २० ॥  
  
तद्ब्रह्मणि ब्रह्मनिष्ठं किमन्यत्कस्यचित्कृतम् ।  
रागादीनामवस्थानं कल्पितानां खवृक्षवत् ॥ २१ ॥  
  
तत्तर्हि ॥ २१ ॥  
  
असङ्कल्पेन नष्टानां कः प्रसङ्गोऽत्र वर्धते ।  
ब्रह्मण्येव हि सर्वस्मिंश्चरणस्पन्दनादिकम् ॥ २२ ॥  
  
अत्र ब्रह्मणि । सर्वस्मिन् पूर्णे । चरणस्पन्दनं गमनं तदादिकम् ॥ २२ ॥  
  
स्फुरति ब्रह्म सकलं सुखितादुःखिते कुतः ।  
ब्रह्म ब्रह्मणि सन्तृप्तं ब्रह्म ब्रह्मणि संस्थितम् ॥ २३ ॥  
  
यतः सकलं ब्रह्म सुखैकरसं स्फुरत्यतो दुःखितादि कुतः ॥ २३ ॥  
  
स्फुरति ब्रह्मणि ब्रह्म नाहमस्मीतरात्मकः ।  
घटो ब्रह्म पटो ब्रह्म ब्रह्माहमिदमाततम् ॥ २४ ॥  
  
अतो रागविरागाणां मृषेव कलनेह का ।  
मरणब्रह्मणि स्वैरं देहब्रह्मणि सङ्गते ॥ २५ ॥  
  
अनया दृशा आत्यन्तिकीमभयप्राप्तिमाह-मरणेति ॥ २५ ॥  
  
दुःखितानाम कैव स्याद्रज्जुसर्पभ्रमोपमा ।  
सम्भोगादौ सुखं ब्रह्मण्यास्थिते देहब्रह्मणि ॥ २६ ॥  
  
एवमात्यन्तिकी भोगरागनिवृत्तिरपि सिध्यतीत्याह-सम्भोगेति ॥ २६ ॥  
  
सम्पन्नमेतन्म इति मुधा स्यात्कलना कुतः ।  
वीच्यम्भसोः स्पन्दवतोर्न त्वन्यदम्बुनो यथा ॥ २७ ॥  
  
कलना इच्छा । स्पन्दवतोः सतोरम्बुनोऽन्यद्यथा किञ्चिदपि नास्ति तथेत्यर्थः ॥ २७ ॥  
  
त्वत्तामत्ते तथा न स्तो ब्रह्मणि स्पन्दरूपिणी ।  
यथावर्तमृते तोये न किञ्चिन्म्रियते क्वचित् ॥ २८ ॥  
  
स्पन्दो रागद्वेषादिना चलनं तद्रूपिणी । तत्प्रयोजके इति यावत् । आवर्तस्य मृते नाशे ॥   
२८ ॥  
  
मृतिब्रह्मत्वमायाते देहब्रह्मणि वै तथा ।  
यथा चलाचले तोये त्वत्तामत्ते न तिष्ठतः ॥ २९ ॥  
  
तथा देहब्रह्मणि मृतिब्रह्मत्वमायातेऽपि न किञ्चिन्म्रियते इत्यर्थः ।   
जडरूपापरित्यागेनैव सर्वपर्यायेषु ब्रह्मता मा ग्राहीति तन्निषेधति-यथेति ।   
चलाचले चञ्चले चले अचले चेति वा ॥ २९ ॥  
  
तथा जडाजडे रूपे न स्थिते परमात्मनि ।  
कटकत्वं यथा हेम्नो यथावर्तो जलस्य च ॥ ३० ॥  
  
जडरूपाभावे प्रतियोग्यप्रसिद्धावजडमिति तद्व्यावृत्तरूपस्याप्यप्रसक्तेरिति   
भावः ॥ ३० ॥  
  
तदतद्भावरूपेयं तथा प्रकृतिरात्मनः ।  
इदं हि जीवभूतात्म जडरूपमिदं भवेत् ॥ ३१ ॥  
  
तस्यैव अतदिव भावो यया तथारूपा प्रकृतिर्मायिकः स्वभावस्तद्वशादेव   
जीवजडरूपभेदकल्पनेत्याह-इदमिति ॥ ३१ ॥   
  
इत्यज्ञानात्मनो मोहो न च ज्ञानात्मनः क्वचित् ।  
अज्ञस्य दुःखौघमयं ज्ञस्यानन्दमयं जगत् ॥ ३२ ॥  
  
अतएव तत्त्वविदः सर्वं जगदानन्दैकरसमेवेत्याह-अज्ञस्येति ॥ ३२ ॥  
  
अन्धं भुवनमन्धस्य प्रकाशं तु स चक्षुषः ।  
जगदेकात्मकं ज्ञस्य मूर्खस्यातीव दुःखदम् ॥ ३३ ॥  
  
शिशोरिव स्फुरद्यक्षा निशा पुंसस्तु केवला ।  
अस्मिन्ब्रह्मघटे नित्यमेकस्मिन्सर्वतः स्थिते ॥ ३४ ॥  
  
यथा निशा रात्रिः शिशोर्बालस्य दृशा स्फुरन्स्वभ्रान्तिपरिकल्पितो यक्षो यस्यां   
तथाविधा । पुंसो युववृद्धपुरुषस्य केवला निर्यक्षा । ब्रह्मलक्षणे   
पूर्णामृतघटे ॥ ३४ ॥  
  
न किञ्चिन्म्रियते नाम न च किञ्चन जीवति ।  
यथोल्लासविलासेषु न नश्यति न जायते ॥ ३५ ॥  
  
तरङ्गादिमहाम्भोधौ भूतवृन्दं तथात्मनि ।  
इदं नास्तीदमस्तीति भ्रान्तिर्नामात्मनात्मनि ॥ ३६ ॥  
  
शक्तिर्निर्हेतुकैवान्तः स्फुरति स्फटिकांशुवत् ।  
जगच्छक्त्यात्मनात्मैव ब्रह्म स्वात्मनि संस्थितम् ॥ ३७ ॥  
  
शक्तिर्मायास्फटिकस्यांशुरनेकप्रतिबिम्बग्रहणयोग्यतापादकस्वच्छता सैव   
यथा नानाप्रतिबिम्बतत्तद्गुणक्रियादिवैचित्र्यात्मना अन्तः स्फुरति तद्वत्सा   
जगदात्मना तत्तत्पदार्थशक्त्यात्मना च स्फुरति प्रथते । सा च प्रथा आत्मैव तच्च   
ब्रह्म स्वात्मन्येवाद्वये संस्थितम् ॥ ३७ ॥  
  
तरङ्गकणजालेन पयसीव पयो घनम् ।  
शरीरनाशेन कथं ब्रह्मणो मृतधीर्भवेत् ॥ ३८ ॥  
  
अतएव शरीरनाशेन नात्मनाश इति दृष्टान्तेनोपपादयति चतुर्भिः ॥ ३८ ॥  
  
ब्रह्मणो व्यतिरिक्तं हि न शरीरादि विद्यते ।  
पयसो व्यतिरेकेण तरङ्गादि महार्णवे ॥ ३९ ॥  
  
यः कणो या च कणिका या वीचिर्यस्तरङ्गकः ।  
यः फेनो या च लहरी तद्यथा वारि वारिणि ॥ ४० ॥  
  
यो देहो या च कलना यद्दृश्यं यौ क्षयाक्षयौ ।  
या भावरचना योऽर्थस्तया तद्ब्रह्म ब्रह्मणि ॥ ४१ ॥  
  
कलना इन्द्रियव्यापारः । दृश्यं भोग्यम् । क्षयाक्षयौ विपत्सम्पदौ । भावा   
हर्षविषादादयस्तद्रचना । अर्थः पुरुषार्थभोगः ॥ ४१ ॥  
  
संस्थानरचना चित्रा ब्रह्मणः कनकादिव ।  
नान्यरूपा विमूढानां मृषैव द्वित्वभावना ॥ ४२ ॥  
  
मनो बुद्धिरहङ्कारस्तन्मात्राणीन्द्रियाणि च ।  
ब्रह्मैव सर्वं नानात्म सुखं दुःखं न विद्यते ॥ ४३ ॥  
  
अयं सोऽहमिदं चित्तमित्याद्यर्थोत्थया गिरा ।  
शब्दप्रतिश्रवेणाद्राविवात्मात्मनि जृम्भते ॥ ४४ ॥  
  
यथा एक एव शब्दः अद्रौ पर्वतसन्निधौ प्रतिश्रवेण प्रतिध्वन्यात्मना द्विरुक्त इव   
जृम्भते तथा देहचित्तबाह्यार्थादिरूपनामभेदेनात्मैव जृम्भत इत्यर्थः ॥ ४४ ॥  
  
ब्रह्मैवाज्ञातमज्ञत्वमभ्यागतमिव स्थितम् ।  
तथा हि दृश्यते स्वप्ने चेतसात्मात्मनात्मनः ॥ ४५ ॥  
  
अज्ञत्वं जीवजगद्भावम् । तत्र आत्मनि चैव विचित्राश्च हि इति बादरायणोक्तं   
स्वप्नदृष्टान्तमाह-तथाहीति ॥ ४५ ॥  
  
अभावितं ब्रह्मतया ब्रह्माज्ञानमलं भवेत् ।  
अभावितं हेमतया यथा हेम च मृद्भवेत् ॥ ४६ ॥  
  
अज्ञानस्यात्यन्तविरुद्धासम्भावितकारिता लोके प्रसिद्धैवेत्याह-अभावितमिति ॥ ४६   
॥  
  
स्वयं प्रभुर्महात्मैव ब्रह्म ब्रह्मविदो विदुः ।  
अपरिज्ञातमज्ञानमज्ञानामिति कथ्यते ॥ ४७ ॥  
  
अतएव तदज्ञदृशैवाज्ञानरूपं न तत्त्वज्ञदृशेत्याह-स्वयम्प्रभुरिति ॥   
४७ ॥  
  
ज्ञातं ब्रह्मतया ब्रह्म ब्रह्मैव भवति क्षणात् ।  
ज्ञातं हेमतया हेम हेमैव भवति क्षणात् ॥ ४८ ॥  
  
ब्रह्मात्मा सर्वशक्तिर्हि तद्यथा भावयत्यलम् ।  
निर्हेतुकः स्वयं शक्त्या तत्तथाशु प्रपश्यति ॥ ४९ ॥  
  
आत्मा स्वयं ब्रह्म यथा जीवजगद्रूपेण तात्त्विकब्रह्मरूपेण वा भावयति ॥ ४९ ॥  
  
अकर्मकर्तृकरणमकारणमनामयम् ।  
स्वयम्प्रभुं महात्मानं ब्रह्म ब्रह्मविदो विदुः ॥ ५० ॥  
  
अतएव तत्त्वविदो न जीवजगद्भावेन पश्यन्तीत्याह-अकर्मेति । स्वबोधात्स्वभावे   
स्वयं प्रभवतीति स्वयं प्रभुस्तम् ॥ ५० ॥  
  
अपरिज्ञातमज्ञानामज्ञानमिति कथ्यते ।  
परिज्ञातं भवेज्ज्ञानमज्ञानपरिनाशनम् ॥ ५१ ॥  
  
बन्धुरेवापरिज्ञातो ह्यबन्धुरिति कथ्यते ।  
परिज्ञातो भवेद्बन्धुरबन्धुभ्रमनाशनात् ॥ ५२ ॥  
  
इदं त्वयुक्तमित्यन्तर्ज्ञाते सोदेति भावना ।  
यस्मादयुक्ताद्वैरस्याद्यया किल विरज्यते ॥ ५३ ॥  
  
तर्हि जीवजगतोर्ब्रह्ममात्रताभावना सहसैव सर्वेषां कुतो नोदेति वैराग्याभावादिति   
चेतद्धेतव एव तर्ह्युच्यन्तां तत्राह-इदं त्वित्यादिना । इदं   
जीवजगद्रूपमयुक्तं विचारासहमिति ज्ञाते सति सा ब्रह्मभावना उदेति ।   
यस्माद्धेतोरयुक्ताच्छुक्तिरजतादेर्वैरस्यप्रसिद्धेर्यया विचारणया जगत इव   
भोग्यवर्गादपि विरज्यते पुरुष इत्यर्थः ॥ ५३ ॥  
  
द्वैतं त्वसत्यमित्यन्तर्ज्ञाते सोदेति भावना ।   
तस्माद्वैताच्च वैरस्याद्यया किल विरज्यते ॥ ५४ ॥  
  
उक्ता विचारणा जगद्विषये तत्पदार्थशोधनतया पर्यवस्यतीत्याशयेन जगदंशे   
उक्तमेव स्फुटमाह-द्वैतमिति ॥ ५४ ॥  
  
अयं नाहमिति ज्ञाते स्फुटे सोदेति भावना ।  
मिथ्याहङ्कारता तस्माद्यया नूनं विरज्यते ॥ ५५ ॥  
  
जीवांशेऽपि सा त्वम्पदार्थशोधनतया पर्यवस्यतीत्याशयेन तदंशेऽप्युक्तं   
स्फुटयति-अयमिति । अयं देहादिकार्यकारणसङ्घातो नाहमिति ज्ञाते सति ॥ ५५ ॥  
  
ब्रह्मैवाहमिति ज्ञाने सत्ये सोदेति भावना ।  
तस्मिन्सत्ये निजे रूपे यथान्तः परिलीयते ॥ ५६ ॥  
  
पदार्थशोधफलभूताखण्डवाक्यार्थबोधतयापि सा पर्यवस्यतीत्याशयेन तस्मिन्   
जीवजगद्भावयोर्बाधलक्षणं लयं स्फुटयति-ब्रह्मैवेति ॥ ५६ ॥  
  
सति विस्तारजे तस्मिन्ब्रह्मेदमिति वेद्म्यहम् ।  
त्वमहन्त्वादिबाधे तत्सदित्यादि जगद्गतम् ॥ ५७ ॥  
  
अखण्डाकारबोधे सति स्थितमपि जगत्सदेकरसं ब्रह्मैव न   
पूर्ववद्दुःखरूपमित्याशयेनाह-सतीति द्वाभ्याम् । तस्मिन्नखण्डवाक्यार्थे   
विस्तारजे अपरिच्छिन्नस्वभावेनाविर्भूते सति त्वन्त्वमहन्त्वमादिपदादिदन्त्वं च   
तेषां बाधे सति तत् प्राक् प्रसिद्ध सत् आदिपदाद्भाति प्रियं मान रूपमिति   
पञ्चरूपमिदं जगद्गतं वस्तुजातं ब्रह्मैवेति वेद्मीत्यर्थः ॥ ५७ ॥   
  
सत्यं सर्वप्रकाराढ्यं ब्रह्मेदमिति वेद्म्यहम् ।  
न मे दुःखं न कर्माणि न मे मोहो न वाञ्छितम् ॥ ५८ ॥  
  
समः स्वस्थो विशोकोऽस्मि ब्रह्माहमिति सत्यता ।  
कलाकलङ्कमुक्तोऽस्मि सर्वमस्मि निरामयः ॥ ५९ ॥  
  
तत्स्वभावस्थितमेव परमपुरुषार्थतया वर्णयति-सम इत्यादिना ॥ ५९ ॥  
  
न त्यजामि न वाञ्छामि ब्रह्माहमिति सत्यता ।  
अहं रक्तमहं मांसमहमस्थीन्यहं वपुः ॥ ६० ॥  
  
त्वन्तत्पदार्थशोधनमपि परिच्छेदपारोक्ष्यनिरासायैव तन्निरासेन   
सार्वात्म्यलाभे तु रक्तमांसादिरूपदेहादिरप्यात्मैवेति न   
निरासार्हमित्याशयेनाह-अहं रक्तमित्यादिना ॥ ६० ॥  
  
चिदहं चेतनं चाहं ब्रह्माहमिति सत्यता ।  
द्यौरहं खमहं सार्कमहमाशा भुवोऽप्यहम् ॥ ६१ ॥  
  
अहं घटपटाकारो ब्रह्माहमिति सत्यता ।  
अहं तृणमहं चोर्वी गुल्मोऽहं काननाद्यहम् ॥ ६२ ॥  
  
शैलसागरसार्थोऽहं ब्रह्मैकत्वं किल स्थितम् ।  
आदानदानसङ्कोचपूर्विका भूतशक्तयः ॥ ६३ ॥  
  
शैलाः सागराः सार्थः प्राणिसङ्घश्चाहम् । भूतशक्तयः प्राणिधर्माः ॥ ६३ ॥  
  
सर्वमेव चिदेआत्मास्मि ब्रह्मण्याततरूपधृक् ।  
लतागुल्माङ्कुरादीनामहंसम्भवनैषिणाम् ॥ ६४ ॥  
  
सम्भवनमङ्कुरकाण्डप्रतानशाखाद्याविर्भावस्तदेषिणाम् ॥ ६४ ॥  
  
चिदात्मान्तर्गतं शान्तं परं ब्रह्म रसात्मकम् ।  
यस्मिन्सर्वं यतः सर्वं यत्सर्वं सर्वतश्च यत् ॥ ६५ ॥  
  
यो मतः सर्व एकात्मा परं ब्रह्मेति निश्चयः ।  
चिदात्मा ब्रह्म सत्सत्यमृतं ज्ञ इति नामभिः ॥ ६६ ॥  
  
प्रोच्यते सर्वगं तत्त्वं चिन्मात्रं चेत्यवर्जितम् ।  
आभासमात्रममलं सर्वभूतात्मबोधकम् ॥ ६७ ॥  
  
सर्वत्रावस्थितं शान्तं चिद्ब्रह्मेत्यनुभूयते ।  
मनोबुद्धीन्द्रियव्रातसमस्तकलनान्वितम् ॥ ६८ ॥  
  
अनुभूयते । ब्रह्मविद्भिरिति शेषः । ननु प्रतिपुरुषं मनोबुद्धीन्द्रियवृत्तिभेदेन   
चिति भेदानुभवात्कथं सा ब्रह्म स्यात्तत्राह-मन इत्यादिना । समस्तासु कलनासु   
वृत्तिष्वन्वितमनुगतम् ॥ ६८ ॥  
  
भेदं त्यक्त्वा स्वमाभासं चिद्ब्रह्माहमनामयम् ।  
शब्दादीनामशेषाणां कारणानां जगत्स्थितेः ॥ ६९ ॥  
  
स्वं प्रत्यक्स्वरूपमेव मा प्रमा तदाभासं स्वप्रकाशम् । शब्दादीनां   
तत्कारणानामाकाशादीनां तत्कृतजगत्स्थितेश्च तत्त्वावकाशकं   
सत्ताप्रथास्वरूपम् ॥ ६९ ॥  
  
तत्त्वावकाशकं स्वच्छं चिद्ब्रह्मास्मि न मे क्षयः ।  
अनारतगलत्स्वच्छचिद्धारागहनात्मकम् ॥ ७० ॥  
  
समस्तकलनान्वितत्वमुपपादयन्नक्तमेव स्फुटमाह-अनारतेति ।   
अग्निविस्फुलिङ्गधारावद्वृत्त्युपाधिधाराभिरनारतं गलन्त्यो निःसरन्त्यो   
याश्चिद्धारास्तासां गहनात्मकमाकरस्थानीयं प्रत्यगात्मरूपम् ॥ ७० ॥  
  
आलोकः सुमनोमौनं चिद्ब्रह्मास्म्यमृतं परम् ।  
अनारतगलद्रूपं नित्यं चानुभवामृतम् ॥ ७१ ॥  
  
सुमनसां योगिनां मौनमनुभूयमानमप्यभिलपितुमशक्यम् । अमृतं परं   
निरविषयानन्दरूपम् । एतदपि पूर्ववदुपपादयन्नुक्तमेवाह-अनारतेति ।   
अहङ्कारलक्षणानि निःशेषाणि समस्तानि भोक्तृचक्राणि प्रति   
तत्तद्भोगवृत्तिधारोपाधिभिर्मधुधारावदनारतगलद्रूपं   
कूटस्थनित्यानुभवानन्दैकरसं चिद्ब्रह्माहमित्यन्वयः ॥ ७१ ॥  
  
अहन्निःशेषचक्राणि चिद्ब्रह्माहमलेपकम् ।  
सुषुप्तसदृशं शान्तमालोकविमलात्मकम् ॥ ७२ ॥  
  
नित्यं चानुभवामृतमित्येतत्समाधिनिष्ठानुभवेनोपपादयन्नाह-सुषुप्तेति ॥   
७२ ॥  
  
सम्भोगोत्तममाभासं चिद्ब्रह्मास्म्यपवासनम् ।  
खण्डादिस्वादुसंवित्तिरीषन्मात्रा तु तिष्ठति ॥ ७३ ॥  
  
सम्भोगा मानुषानन्दादिहैरण्यगर्भान्तविषयसुखानि तेभ्योऽप्युत्तमम् । आभासं   
सर्वतः प्रकाशमानम् । सम्भोगोत्तममिति यदुक्तं तदुपपाद्यानुभावयति##-  
खण्डशर्करादिस्वादुसंवित्तिरीषन्मात्राखण्डरसस्य जिह्वातः   
कण्ठोपसर्पणपर्यन्ताल्पतरदेशकालपरिच्छिन्ना तिष्ठति सैव तु   
स्वपरिच्छेदहेतुषु चित्तचेत्यचेतयितृषु स्वप्रकाशानन्दैकरसतयावबुद्धेषु सत्सु   
परिच्छेदोपाधिच्युतावपि च्युतिरहितात्मा तदेव निरतिशयानन्दं ब्रह्माहमित्यन्वयः   
॥ ७३ ॥  
  
चित्तादिष्ववबुद्धेषु तद्धि ब्रह्माहमच्युतः ।  
कान्तासंसक्तचित्तस्य चन्द्रे समुदिते सति ॥ ७४ ॥  
  
ननु ज्ञानस्य विषयोपाधिनिर्मुक्ता स्थितिरेवाप्रसिद्धेत्याशङ्क्य तत्प्रसिद्धिं   
दर्शयति-कान्तेति । निशि कान्तासंसक्तचित्तस्य चन्द्रोदये सति   
चन्द्रकान्तोभयदर्शने अन्तराले देशे चितो   
विच्छेदाननुभवाच्चन्द्राकारप्रत्ययपर्यन्तमविच्छिन्नसत्तात्मकं निर्विषयं   
चिद्ब्रह्म प्रसिद्धं तदेवाहमित्यर्थः ॥ ७४ ॥  
  
चन्द्रप्रत्ययसत्त्वात्म चिद्ब्रह्माहमनामयम् ।  
भूमिष्ठनरदृष्टीनां लग्नानां खे निशाकरे ॥ ७५ ॥  
  
भूमिष्ठेति तस्यैव स्फुटीकरणम् ॥ ७५ ॥  
  
या खस्था ननु चिच्छक्तिस्तच्चिद्ब्रह्मास्ति निर्मलम् ।  
सुखदुःखादिकलनाविकलो निर्मलस्तथा ॥ ७६ ॥  
  
खस्था आन्तरालिकनभःप्रदेशस्था । उदासीनानां   
सुखदुःखाद्याकारवृत्त्यन्तरशून्यतादशायां निर्विषयस्वात्मप्रथा   
प्रसिद्धैवेत्याशयेनाह-सुखेति ॥ ७६ ॥  
  
सत्यानुभवरूपात्म चिद्ब्रह्मात्मास्मि शाश्वतः ।  
असंस्तुताध्वगालोके मनस्यन्यत्र संस्थिते ॥ ७७ ॥  
  
एवमिहस्थस्य पुंसोऽन्यत्र दूरस्थे विषये न संस्तुतः   
सम्पादितोऽध्वगानामन्तरालमार्गस्थानां पदार्थानामालोको येन तथाविधे मनसि   
संस्थिते सति अन्तराले देशे अनागस्का विषयसंस्पर्शापराधशून्या या   
प्रतीतिश्चिन्मात्रं तदित्यर्थः ॥ ७७ ॥  
  
या प्रतीतिरनागस्का तच्चिद्ब्रह्मास्मि सर्वगः ।  
भूवार्यनिलबीजानां सम्बन्धेऽङ्कुरकर्मसु ॥ ७८ ॥  
  
सम्बन्धे मेलने सति अङ्कुरलक्षणेषु कर्मसु कार्येषु उद्गमनीया   
बहिर्निर्गमनानुकूला या चिच्छक्तिस्तद्ब्रह्मेत्यर्थः ॥ ७८ ॥  
  
शक्तिरुद्गमनीयान्तस्तच्चिद्ब्रह्माहमाततम् ।  
खर्जूरनिम्बबिम्बानां स्वयमात्मनि तिष्ठताम् ॥ ७९ ॥  
  
खर्जूरादीनां फलानामात्मनि स्वीये जडस्वभावे तिष्ठतां रसभेदानां   
स्वयमन्तर्लीना रासनादिवृत्त्यभिव्यक्ता प्रथारूपा या स्वादसत्ता तदेव   
ब्रह्मेत्यर्थः ॥ ७९ ॥  
  
या स्वादसत्ता लीनान्तस्तद्ब्रह्म चिदहं समः ।  
खेदानन्दविमुक्तान्तः संवित्तिर्मननोदया ॥ ८० ॥  
  
किम्च यैव संवित्तिरिष्टलाभालाभयोः खेदानन्दवती प्रसिद्धा सैव   
शास्त्रानुसारिमननोदयविशोधिता सती खेदानन्दविनिर्मुक्ता चेत्तदेव ब्रह्मेत्याह##-  
  
लाभालाभविधौ तुल्या चिद्ब्रह्मास्मि निरामयम् ।  
यावद्भूम्यर्कमेतावद्दृष्टिसूत्रं यदाततम् ॥ ८१ ॥  
  
भूमिष्ठस्यादित्यं पश्यतः पुंसो यावद्भूम्यर्कं भूमिमारभ्यार्कपर्यन्तं   
यत् दृष्टिश्चक्षुस्तल्लक्षणं सूत्रमाततं विस्तीर्णमस्ति तस्य यन्मध्यं   
नेत्रसूर्योभयासंलग्नभागस्तत्सदृशं विषयप्रकाशनसमर्थमपि   
तद्विनिर्मुक्तमित्यर्थः ॥ ८१ ॥  
  
तन्मध्यसदृशं शान्तं निर्मलं चिदहं ततम् ।  
जाग्रत्यपि सुषुप्तेऽपि तत्स्वप्नेऽपि तथोदितम् ॥ ८२ ॥  
  
एवमवस्यात्रयसाक्षिरूपमेव तत्परित्यागे तुर्यभूतं ब्रह्मेत्याह-जाग्रतीति ॥ ८२ ॥  
  
तुर्यं रूपमनाद्यन्तं चिद्ब्रह्माहमनामयम् ।  
पुंसां क्षेत्रशतोत्थानामिक्षूणां स्वादुवत्स्थितम् ॥ ८३ ॥  
  
सर्वेषां पुंसामन्तः एकरूपं स्थितम् ॥ ८३ ॥  
  
सर्वेषामेकरूपं तच्चिद्ब्रह्मास्मि समः स्थितः ।  
सर्वगा प्रकृता स्वच्छरूपा भानोरिव प्रभा ॥ ८४ ॥  
  
आलोककारिणी कान्ता चिद्ब्रह्मेदमहं ततम् ।  
सम्भोगानन्दलववदमृतास्वादशक्तिवत् ॥ ८५ ॥  
  
स्वानुभूत्यैकमात्रं यच्चिद्ब्रह्मास्मि तदव्ययम् ।  
प्रोताङ्गमपि गुप्तास्यं देहे तन्तुर्बिसे यथा ॥ ८६ ॥  
  
तस्य आनखाग्रसर्वाङ्गव्याप्तिं देहच्छेदादावच्छेद्यतां चाह##-  
  
छेदे भेदे स्फुरद्रूपं चिद्ब्रह्माहमनामयम् ।  
आक्रान्तभुवनाप्यभ्रमालेव स्पन्दशालिनी ॥ ८७ ॥  
  
भुवनानि लोका जलानि च । वृत्तिवायूपाधिस्पन्दास्पन्दशालिनि ॥ ८७ ॥  
  
दुर्लक्ष्याणुमयाकारा चिच्छक्तिरहमातता ।  
अनुभूतिमयान्तस्था स्नेहमात्रोपलक्षिता ॥ ८८ ॥  
  
दुर्लक्ष्या अणवह् सूक्ष्मा जीवा जलकणाश्च तन्मयः कल्पिताकारो यस्याः ।   
अनुभूतिमयोऽनुभवमात्रगम्योऽन्तस्थः सारो यस्याः । स्नेहश्चिक्कणता परप्रेमा च   
तन्मात्रोपलक्षिता ॥ ८८ ॥  
  
क्षीराद्धृतस्य सत्तेव चिदहं क्षयवर्जिता ।  
कटकाङ्गदकेयूररचना तदतन्मयी ॥ ८९ ॥  
  
तदतन्मयी हेम्नि हेमसत्तेवेति शेषः ॥ ८९ ॥  
  
हेम्नीव संस्थिता देहे चिद्ब्रह्मात्मास्मि सर्वगः ।  
पदार्थौघस्य शैलादेर्बहिरन्तश्च सर्वदा ॥ ९० ॥  
  
सत्तासामान्यरूपेण या चित्सोऽहमलेपकः ।  
सर्वासामनुभूतीनामादर्शो यो ह्यकृत्रिमः ॥ ९१ ॥  
  
अनुभूतीनामनुभववृत्तिभेदानाम् ॥ ९१ ॥  
  
अगम्यो मललेखानां तच्चित्तत्त्वमहं महत् ।  
सर्वसङ्कल्पफलदं सर्वतेजः प्रकाशकम् ॥ ९२ ॥  
  
सर्वोपादेयसीमान्तं चिदात्मानमुपास्महे ।  
सर्वावयवविश्रान्तं समस्तावयवातिगम् ॥ ९३ ॥  
  
सर्वेषामुपादेयानामुपादानस्यात्मार्थत्वात्तत्सीमान्तम् ॥ ९३ ॥  
  
अनारतकचद्रूपं चिदात्मानमुपास्महे ।  
घटे पटे तटे कूपे स्पन्दमानं सदा तनौ ॥ ९४ ॥  
  
घटपटादौ सद्रूपेण स्थितम् । तनौ चतुर्विधदेह स्पन्दमानं स्फुरद्रूपं   
चेष्टानिमित्तभूतं वा । जाग्रदवस्थायामपि सुषुप्तमिव परमार्थतो निर्विशेषतया   
स्थितम् ॥ ९४ ॥  
  
जाग्रत्यपि सुषुप्तस्थं चिदात्मानमुपास्महे ।  
उष्णमग्नौ हिमे शीतं मृष्टमन्ने शितं क्षुरे ॥ ९५ ॥  
  
अग्न्यौष्ण्यादिसत्तात्मनामपि चित एव स्फुरणात्परमार्थतः सैव तानीत्याशयेनाह##-  
  
कृष्णं ध्वान्ते सितं चन्द्रे चिदात्मानमुपास्महे ।  
आलोकं बहिरन्तस्थं स्थितंवस्तुनि ॥ ९६ ॥  
  
अदूरमपि दूरस्थं चिदात्मानमुपास्महे ।  
माधुर्यादिषु माधुर्यं तीक्ष्णादिषु च तीक्ष्णताम् ॥ ९७ ॥  
  
प्रत्यगात्मत्वाददूरमप्यज्ञानाद्दूरस्थम् ॥ ९७ ॥  
  
गतं पदार्थजातेषु चिदात्मानमुपास्महे ।  
जाग्रत्स्वप्नसुषुप्तेषु तुर्यातुर्यातिगे पदे ॥ ९८ ॥  
  
गतमिति पूर्वान्वयि ॥ ९८ ॥  
  
समं सदैव सर्वत्र चिदात्मानमुपास्महे ।  
प्रशान्तसर्वसङ्कल्पं विगताखिलकौतुकम् ॥ ९९ ॥  
  
कौतुकं कामः ॥ ९९ ॥  
  
विगताशेषसंरम्भं चिदात्मानमुपास्महे ।  
निष्कौतुकं निरारम्भं निरीहं सर्वमेव च ॥ १०० ॥  
  
संरम्भः क्रोधः । कौतुकं भोगोत्कण्ठा । आरम्भो यन्नः । ईहा चेष्टा । सर्वं   
निरवशेषम् ॥ १०० ॥  
  
निरंशं निरहङ्कारं चिदात्मानमुपास्महे ।  
सर्वस्यान्तःस्थितं सर्वमप्यपारैकरूपिणम् ॥ १०१ ॥  
  
अपर्यन्तचिदारम्भं चिदात्मानमुपागतः ।  
त्रैलोक्यदेहमुक्तानां तन्तुमुन्नतमाततम् ॥ १०२ ॥  
  
अपर्यन्तानां प्रतिबिम्बचिता आरम्भा यस्मात्तम् । त्रैलोक्यस्थानां देहलक्षणानां   
मुक्तानां तन्तुम् ॥ १०२ ॥  
  
प्रचारसङ्कोचकरं चिदात्मानमुपागतः ।  
लीनमन्तर्बहिःस्वाप्तान्क्रोडीकृत्य जगत्खगान् ॥ १०३ ॥  
  
प्रचाराचारौ [अत्र प्रचारावित्येवापेक्षितम् ।   
कृतैकशेषद्विवचनान्तप्रचारशब्देन द्वन्द्वस्तेन   
प्रचारशब्दाज्जाग्रत्स्वप्नयोर्लाभः । अत्राचारग्रहणं चिन्त्यम् ।] जाग्रत्स्वप्नौ   
सङ्कोचः सुषुप्तिस्तत्करम् । अन्तर्बहिश्च स्वेन आप्तान्व्याप्तान्   
जगल्लक्षणान्खगान्पक्षिणः क्रोडीकृत्यान्तर्भाव्य लीनं प्रच्छन्नतया स्थितम् ॥   
१०३ ॥  
  
चित्रं बृहज्जालमिव चिदात्मानमुपागतः ।  
सर्वं यत्रेदमस्त्येव नास्त्येव च मनागपि ॥ १०४ ॥  
  
सदसद्रूपमेकं तं चिदात्मानमुपागतः ।  
परमप्रत्ययं पूर्णमास्पदं सर्वसम्पदाम् ॥ १०५ ॥  
  
सर्गे सर्वसत्तानिर्वाहकत्वात्सद्रूपं प्रलये सर्वासत्तानिर्वाहकत्वादसद्रूपमिति   
भावः । परमप्रत्ययमत्यन्तविश्वासार्हं चिदेकरसं वा । सर्वासां सम्पदां   
सुखलवानामास्पदं प्रतिष्ठाम् ॥ १०५ ॥  
  
सर्वाकारविहारस्थं चिदात्मानमुपागतः ।  
स्नेहाधारमथोऽशान्तं [प्रकृतिभाङ्गाभावच्छान्दसः ।]   
जडवाताहतिभ्रमैः ॥ १०६ ॥  
  
स्नेहस्तैलं निरुपाधिप्रेमा च तदाधारम् । जडानां देहादीनां वातानां   
प्राणानां वृष्टिवातानां चाहतिरध्यासोऽभिघातश्च   
तत्प्रयुक्तैर्भ्रमैरशान्तमविनष्टम् । भ्रान्तदृशा तैर्युक्तं तत्त्वदृशा तु   
मुक्तं च ॥ १०६ ॥  
  
युक्तं मुक्तं च चिद्दीपं बहिरन्तरुपास्महे ।  
हृत्सरःपद्मिनीकन्दं तन्तुं सर्वाङ्गसुन्दरम् ॥ १०७ ॥  
  
हृत्सरसि पद्मिनीकन्दवन्निगूढम् । सर्वेषां हस्तपादाद्यङ्गानां सुन्दरं   
दृढविष्टम्भकं तन्तुं रज्जुवदाधारम् ॥ १०७ ॥  
  
जनताजीवनोपायं चिदात्मानमुपागतः ।  
अक्षीरार्णवसम्भूतमशशाङ्कमुपस्थितम् ॥ १०८ ॥  
  
प्रसिद्धामृतवैलक्षण्यमाह-अक्षीरार्णवेति ॥ १०८ ॥  
  
अहार्यममृतं सत्यं चिदात्मानमुपास्महे ।  
शब्दरूपरसस्पर्शगन्धैराभासमागतम् ॥ १०९ ॥  
  
अहार्यं गरुडादिभिरपहर्तुमशक्यम् । आभासं अभिव्यक्तिम् ॥ १०९ ॥  
  
तैरेव रहितं शान्तं चिदात्मानमुपागतः ।  
आकाशकोशविशदं सर्वलोकस्य रञ्जनम् ॥ ११० ॥  
  
रञ्जनं स्वव्याप्त्या अभिव्यञ्जकम् ॥ ११० ॥  
  
न रञ्जनं न चाकाशं चिदात्मानमुपागतः ।  
महामहिम्ना सहितं रहितं सर्वभूतिभिः ।  
कर्तृत्वे वाप्यकर्तारं चिदात्मानमुपागतः ॥ १११ ॥  
  
अखिलमिदमहं ममैव सर्वं त्वहमपि नाहमथेतरच्च नाहम् ।  
इति विदितवतो जगत्कृतं मे स्थिरमथवास्तु गतज्वरो भवामि ॥ ११२ ॥  
  
तादात्म्याध्यारोपदृशा अखिलमहम् । संसर्गाध्यारोपदृशा तु ममैव सर्वम् ।   
अपवाददृशा तु अहन्त्वारोपनिमित्तमहङ्कारोऽपि नाहम् । इतरत्तु सुतरां नाहं   
इत्यध्यारोपापवादाभ्यां तत्त्वं विदितवतो मे मम जगत्कृतं कृत्रिमं   
मायामयं वा अस्तु अथवा स्थिरमकृत्रिममात्मैव वास्तु उभयथाप्यहं गतज्वरो   
भवामीत्यर्थः ॥ ११२ ॥  
  
इत्यार्षे श्रीवा० रामायणे वाल्मीकीये देव० मोक्षोपायेषु निर्वाणप्रकरणे पू०   
जीवन्मुक्तनिश्चययोगोपदेशो नामैकादशः सर्गः ॥ ११ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जीवन्मुक्तनिश्चययोगोपदेशो नामैकादशः सर्गः ॥ ११ ॥  
  
# ०१२
द्वादशः सर्गः १२   
  
श्रीवसिष्ठ उवाच ।  
  
इति निश्चयवन्तस्ते महान्तो विगतैनसः ।  
सत्याः सत्ये पदे शान्ते समे सुखमवस्थिताः ॥ १ ॥  
  
बहिर्नीरागनिःसङ्गामन्तःस्वच्छात्मभास्वराम् ।  
जनकादिस्थितिं रामो गुरुप्रोक्तामिहाग्रहीत् ॥  
  
ते जनकादयो जीवन्मुक्ताः अन्तः सत्ये पदे शोधिततत्पदार्थे व्यवस्थिताः ॥ १ ॥  
  
इति पूर्णधियो धीराः समनीरागचेतसः ।  
न निन्दन्ति न नन्दन्ति जीवितं मरणं तथा ॥ २ ॥  
  
बहिः पूर्णा धीः शोधितत्वम्पदार्थो येषाम् । अतएवान्तर्बहिश्च समानीरागचेतसः ॥   
२ ॥  
  
इत्यलक्ष्यचमत्कारा नारायणभुजा इव ।  
ऋजवः स्खलिताकारा अपरा इव मेरवः ॥ ३ ॥  
  
अलक्ष्ये सूक्ष्मतमेऽपि तक्ष्ये वेधनचमत्कारो येषाम् । अतएव नारायणभुजा इव   
स्थिताः । स्खलिताकारा नम्रस्वभावाः अपरा मेरव इव स्थिराः ॥ ३ ॥  
  
रेमिरे वनखण्डेषु द्वीपेषु नगरेषु च ।  
देवोपवनमालासु स्वर्गेषु च सुरा इव ॥ ४ ॥  
  
तेषां समदृष्ट्या विहारं प्रपञ्चयति-रेमिरे इत्यादिना ॥ ४ ॥  
  
भ्रेमुः कुसुमपूर्णासु दोलान्दोलचलासु च ।  
विचित्रवनलेखासु मेरुशृङ्गशिखासु च ॥ ५ ॥  
  
दोलानामान्दोलनैश्चलासु ॥ ५ ॥  
  
चक्रुर्विजितशत्रूणि चामरच्छत्रवन्ति च ।  
विचित्रार्थानि राज्यानि चित्राचारमयानि च ॥ ६ ॥  
  
विचित्रा अर्थास्त्रिवर्गा येषु तानि ॥ ६ ॥  
  
अनुजग्मुरिमान्सर्वान्नानाचारविचेष्टितान् ।  
श्रुतिस्मृत्युदितारम्भामितिकर्तव्यतामिति ॥ ७ ॥  
  
नानाचारा बहुविधशिष्टाचारास्तैर्विचेष्टिताननुष्ठितान्धर्माननुजग्मुः ।   
स्वयमप्यनुष्ठितवन्त इत्यर्थः । इति इत्थमेव श्रुतिस्मृत्युदिता आरम्भाः प्रयत्ना   
यस्यास्तथाविधामितिकर्तव्यताम् । साङ्गं यागादीति यावत् । अनुजग्मुः ॥ ७ ॥  
  
ईदृशीरमणीयेषु ललनाहास्यहारिषु ।  
विहाराहाररम्येषु भोगाभोगेषु भूषिताः ॥ ८ ॥  
  
ईदृशीभिर्दृष्टादृष्टसाधनसम्पद्भिः रमणीयेषु भोगानामाभोगेषु   
कलापेषु ॥ ८ ॥  
  
विविशुश्चारुचूतासु मन्दारवलितासु च ।  
अप्सरोगीतपूर्णासु नन्दनोद्यानभूमिषु ॥ ९ ॥  
  
विविशुर्निर्विविशुः ॥ ९ ॥  
  
सचराचरभूतेषु विश्रान्ताखिलजन्तुषु ।  
यज्ञक्रियाकलापेषु गार्हस्थ्येषु यथाक्रमम् ॥ १० ॥  
  
चराचरभूतैः सहितेषु सर्वभुवनेषु । विश्रान्ताः सुखिता अखिला जन्तवो   
यैस्तथाविधेषु । यज्ञक्रियाकलापेषु गार्हस्थ्येषु च । अयं वा आत्मा सर्वेषां   
भूतानां लोकः । यथैव क्षुधिता बाला मातरं पर्युपासते । एवं सर्वाणि   
भूतान्यग्निहोत्रमुपासते इत्यादिश्रुतेरिति भावः ॥ १० ॥  
  
तेरुर्हतगजेन्द्रासु भ्रान्तभूरिशिवासु च ।  
भेरीभाङ्कारभीमासु सङ्ग्रामार्णववीथिषु ॥ ११ ॥  
  
तेरुर्निस्तेरुः ॥ ११ ॥  
  
तस्थुः परुषचित्तासु हृतवित्तोद्धतासु च ।  
संरम्भक्षोभरौद्रीषु सर्वासु द्वन्द्वरीतिषु ॥ १२ ॥  
  
परुषाणि क्रूराणि क्लेशराहानि चित्तानि यासु हृतवित्तैः शत्रुभिरुद्धतासु परिभूतासु   
। द्वन्द्वरीतिषु विपत्स्विति यावत् ॥ १२ ॥  
  
मनस्तेषां तु नीरागमनुपाधि गतभ्रमम् ।  
असक्तं मुक्तमाशान्तं परं सत्वपदं गतम् ॥ १३ ॥  
  
न ममज्जुः क्वचिदपि सङ्कटेषु महत्स्वपि ।  
महदप्युपयातेषु कुलशैलाः सरस्स्विव ॥ १४ ॥  
  
महदपि ऐश्वर्यमिति शेषः । कुलशैला हिमवदादयः ॥ १४ ॥  
  
नोल्ललास विलासिन्या श्रिया परमकान्तया ।  
परिपूर्णेन्दुलक्ष्म्येव जलराशी रघूद्वह ॥ १५ ॥  
  
जलराशिरिति व्यतिरेके दृष्टान्तः । ढ्रलोपे इति दीर्घः ॥ १५ ॥  
  
न मम्लौ दुःखशोकेन ग्रीष्मेणेव वनस्थलम् ।  
जहर्ष च न भोगौघैरवश्यायैरिवौषधीः ॥ १६ ॥  
  
ते हि केवलमव्यग्राः कुर्वन्तः काममञ्जरी ।  
इष्टानिष्टफलं राम नाभिलेषुर्न तत्यजुः ॥ १७ ॥  
  
अव्यग्राः कर्तृत्वाभिनिवेशरहिताः । काम्यन्त इति कामा भोगास्तल्लक्षणा मञ्जरीः   
कुर्वन्तोऽनुभवन्तः ॥ १७ ॥  
  
नोदगुः कार्यसम्पत्तावाक्रान्ता नास्तमाययुः ।  
जहृषुर्न सुखप्राप्तौ मम्लुर्नैव च सङ्कटे ॥ १८ ॥  
  
शत्रुजयादिकार्यसम्पत्तौ सत्यां न उदगुरुत्कर्षं प्रापुः । शत्रुभिराक्रान्ताश्च   
अस्तमपकर्षं नाययुः ॥ १८ ॥  
  
मुमुहुर्न विमोहेषु न ममज्जुर्विपत्क्रमैः ।  
न जहर्षुः शुभैः शोकै रुरुदुर्न भवानिव ॥ १९ ॥  
  
विमोहेषु विमोहहेतुषु कृच्छ्रेषु । विपदां क्रमैराक्रमणैः ॥ १९ ॥  
  
प्राकृताचारसम्प्राप्ते कुर्वन्तः कर्म केवलम् ।  
स्थिता विगतसंरम्भमपरा इव मेरवः ॥ २० ॥  
  
प्रकृत एव प्राकृतः स्वस्ववर्णोचित आचारस्तेन सम्प्राप्ते विषये ॥ २० ॥  
  
तां त्वं दृष्टिमवष्टभ्य राघवाऽघविनाशिनीम् ।  
अनहङ्कृत्यहङ्कारो विहरस्व यथाक्रमम् ॥ २१ ॥  
  
अनहङ्कृतौ अहकारनिष्कृष्टशुद्धचिन्मात्रे अहङ्कार आत्मबुद्धिर्यस्य   
तथाविधः सन् ॥ २१ ॥  
  
यथाभूतामिमामेव पश्यन्सर्गपरम्पराम् ।  
मेरुस्थितोऽब्धिगम्भीरः सममास्स्व गतभ्रमः ॥ २२ ॥  
  
यथाभूतां यथास्थिताम् । मेरुरिव स्थितः स्थिरः ॥ २२ ॥  
  
चिन्मात्रं सर्वमेवेदमित्थमाभासतां गतम् ।  
नेह सत्यमसत्यं वा क्वचिदस्ति न किञ्चन ॥ २३ ॥  
  
कीदृशं तद्यथाभूतदर्शनं तदाह-चिन्मात्रमिति ॥ २३ ॥  
  
महत्तामलमालम्ब्य त्यक्त्वेदमवहेलया ।  
असक्तबुद्धिः सर्वत्र भव भव्य भवक्षयी ॥ २४ ॥  
  
महत्तां ब्रह्मताम् ॥ २४ ॥  
  
किं रोदिषि घनोद्वेगं मूढवच्चानुशोचसि ।  
भ्रमस्युद्भ्रान्तचित्तश्च सौम्यावर्ते तृणं यथा ॥ २५ ॥  
  
श्रीराम उवाच ।  
  
अहो न भगवन्नूनं सम्यग्जातमलक्षयः ।  
त्वत्प्रसादात्प्रबुद्धोऽस्मि सूर्यसङ्गादिवाम्बुजम् ॥ २६ ॥  
  
रामवाक्यानि स्पष्टानि ॥ २६ ॥  
  
भ्रान्तिरस्तं गता नूनं मिहिका शरदीव मे ।  
संशान्ताखिलसन्देहः करिष्ये वचनं तव ॥ २७ ॥  
  
व्यपगतमदमोहो मानमात्सर्यमुक्तश्चिरतरमुदितात्मा शान्तशोकश्चिरेण ।  
पुनरसुखमगच्छन्स्वच्छयैकान्तबुद्ध्या यदिह वदसि साधो   
तत्करिष्येऽविशङ्कं ॥ २८ ॥  
  
न विद्यते सुखं यस्मात्तदसुखं बद्धात्मताभ्रमम् । एकान्तबुद्ध्या   
निश्चितबुद्ध्या यत् इह अस्मिन्नपदिष्टार्थविषये दार्ढ्यसाधनं अन्यद्वा   
राज्यपरिपालनादिकर्तव्यतया वदसि तत् अविशङ्कं करिष्ये ॥ २८ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे   
पूर्वार्धे जीवन्मुक्तसंशयनिरूपणं नाम द्वादशः सर्गः ॥ १२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जीवन्मुक्तसंशयनिरूपणं नाम द्वादशः सर्गः ॥ १२ ॥  
  
# ०१३
त्रयोदशः सर्गः १३  
  
श्रीराम उवाच ।  
  
सम्यग्ज्ञानविलासेन वासनाविलयोदये ।  
जीवन्मुक्तपदे ब्रह्मन्नूनन्न् विश्रान्तवानहम् ॥ १ ॥  
  
वर्णितस्तत्त्वबोधेन वासनाविलयक्रमः ।  
प्राणरोधेन तं वक्तुं पीठिकात्रोपरच्यते ॥   
  
उपशमप्रकरणे दर्शितयोर्वासनाक्षयहेत्वोर्ज्ञानयोगक्रमयोर्मध्ये   
उत्तमाधिकारिविषयेण ज्ञानविलासेन वासनाविलयफलं प्राप्य कृतार्थोऽपि रामो   
मन्दमध्यमाधिकारिणामुपकाराय योगक्रमेणापि वासनानाशप्रकारं   
जिज्ञासमानः पृच्छति-सम्यगिति द्वाभ्याम् ॥ १ ॥  
  
प्राणस्पन्दनिरोधेन वासनाविलयोदये ।  
जीवन्मुक्तपदे ब्रह्मन्वद विश्रम्यते कथम् ॥ २ ॥  
  
श्रीवसिष्ठ उवाच   
  
संसारोत्तरणे युक्तिर्योगशब्देन कथ्यते ।  
तां विद्धि द्विप्रकारां त्वं चित्तोपशमधर्मिणीम् ॥ ३ ॥  
  
पृष्टस्योत्तरं वक्तुं वसिष्ठोऽपि उपशमप्रकरणोक्तमेव   
राजयोगहठयोगप्रकारद्वयं स्मारयन्प्रतिजानीते-संसारेति द्वाभ्याम् ॥ ३ ॥  
  
आत्मज्ञानं प्रकारोऽस्या एकः प्रकटितो भुवि ।  
द्वितीयः प्राणसंरोधः शृणु योऽयं मयोच्यते ॥ ४ ॥  
  
श्रीराम उवाच ।  
  
सुलभत्वाददुःखत्वात्कतरः शोभनोऽनयोः ।  
येनावगतमात्रेण भूयः क्षोभो न बाधते ॥ ५ ॥  
  
तत्र प्रथमं तयोः कतरस्य सुकरत्वमिति विशेषं पृच्छति-सुलभत्वादिति ।   
क्षोभो विक्षेपः ॥ ५ ॥  
  
श्रीवसिष्ठ उवाच ।  
  
प्रकारौ द्वावपि प्रोक्तौ योगशब्देन यद्यपि ।  
तथापि रूढिमायातः प्राणयुक्तावसौ भृशम् ॥ ६ ॥  
  
प्राणयुक्तौ प्राणनिरोधे । असौ योगशब्दः ॥ ६ ॥  
  
एको योगस्तथा ज्ञानं संसारोत्तरणक्रमे ।  
समावुपायौ द्वावेव प्रोक्तावेकफलप्रदौ ॥ ७ ॥  
  
असाध्यः कस्यचिद्योगः कस्यचिज्ज्ञाननिश्चयः ।  
मम त्वभिमतः साधो सुसाध्यो ज्ञाननिश्चयः ॥ ८ ॥  
  
कस्यचित्सुकुमारचित्तस्य प्राणसंरोधदुःखासहिष्णोर्हठयोगोऽसाध्यः ।   
कठोरचित्तस्य विचाराकुशलस्य ज्ञाननिश्चयोऽसाध्यः । मम शुद्धचित्तस्य   
विचारकुशलस्य ज्ञाननिश्चयः सुसाध्योऽभिमत इत्यर्थः ॥ ८ ॥  
  
अज्ञानं पुनरज्ञातं स्वप्नेष्वपि न तद्भवेत् ।  
ज्ञानं सर्वास्ववस्थासु नित्यमेव प्रवर्तते ॥ ९ ॥  
  
विचाराकुशलता हि ज्ञानाज्ञानस्वरूपविवेकासामर्थ्ये स्यात् । तत्तु प्रमाणकुशलस्य   
स्वप्नेऽप्यसम्भावितमित्याशयेनाह-अज्ञानमिति । प्रवर्तते स्वत एव प्रथते ।   
तथाचाज्ञनस्य सदैव साक्षिणा प्रसिद्धत्वाज्ज्ञानस्य च स्वप्रकाशतया   
स्वतःप्रसिद्धेर्वैधर्म्यस्य चानुभवादेव प्रसिद्धेर्विवेकसम्भवाज्ज्ञानं   
सुकरं योगस्तु न तथेति दुष्कर इति भावः ॥ ९ ॥  
  
धारणासनदेशादिसाध्यत्वेन सुसाध्यताम् ।  
नायाति योगो ह्यथवा विकल्पो नैव शोभनः ॥ १० ॥  
  
प्रशस्तदेशकालविषयादिबाह्यहेतुसापेक्षत्वादपि योगो दुष्कर इत्याह-धारणेति ।   
धारणादेशो बाह्यो गिरिकूटचन्द्रतारादिर्हृदयकण्ठतालुमूलभ्रमध्यादिश्च ।   
आसनदेशस्तु समे शुचौ शर्करवह्निवालुकाविवर्जिते शब्दजलाश्रयादिभिः ।   
मनोनुकूले न तु चक्षुपीडने गुहानिरुद्धाश्रयणे प्रयोजयेत् ॥ इति   
श्रुतिस्मृतिशास्त्रप्रसिद्धस्तत्साध्यत्वेन योगः सुसाध्यतां नायाति । निरुत्साहानां   
मन्दमतीनां मूर्खाणां पुरुषापसदानामिव न धीरस्य समर्थस्य   
यतमानस्याधिकारिणः शास्त्रीये साधने सुसाध्यत्वकष्टसाध्यत्वविकल्पचिन्ता   
युक्तेत्याह-अथवेति ॥ १० ॥  
  
द्वावेव किल शास्त्रोक्तौ ज्ञानयोगौ रघूद्वह ।  
तत्रोक्तं भवते ज्ञानमन्तस्थं ज्ञेयनिर्मलम् ॥ ११ ॥  
  
एवमवान्तरप्रश्नं निरस्य पूर्वप्रश्नोत्तरं वक्तुमुपक्रमते-द्वावित्यादिना ॥   
११ ॥  
  
प्राणापानतया रूढो दृढदेहगुहाशयः ।  
अनन्तसिद्धिदः साधो योगोऽयं बुद्धिदः शृणु ॥ १२ ॥  
  
प्राणापानतया प्राणापानयोः समतासम्पत्तिरूपेण रूढः प्रसिद्धः   
सिद्धिकामानां खेचरत्वाद्यनन्तसिद्धिदः । ज्ञानकामानां तु बुद्धिदः   
साक्षात्कारहेतुः । अतस्तं शृण्वित्यर्थः ॥ १२ ॥  
  
मुखानिलस्फुरणनिरोधसम्भवस्थितिं गतो नृपसुत चेतसाऽक्षये ।  
समाहितस्थितिरिह योगयुक्तितः परे पदे प्रगलितगीर्निवत्स्यसि ॥ १३ ॥  
  
तमेव समाधिसुखविश्रान्तिफलकीर्तनेनापि प्ररोचयन्नाह-मुखेति । हे नृपसुत   
त्वं चेतसा उद्युक्तचित्तेन मुखानिलस्य प्राणस्य यत्स्फुरणं सञ्चरणं तन्निरोधेन   
सम्भवति सिद्ध्यति तथाविधां स्थितिं प्रतिष्ठां गतः सन् इह प्रत्यग्रूपे अक्षरे परे   
पदे योगश्चित्तवृत्तिनिरोधस्तदभ्यासयुक्तितः समाहितस्थितिः सन्   
विगलितगीर्वागगोचरनिरतिशयानन्दरूपो भूत्वा निवत्स्यसि स्थास्यसि ॥ १३ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० ज्ञानविचारयोगोपदेशो नाम त्रयोदशः सर्गः ॥ १३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
ज्ञानविचारयोगोपदेशो नाम त्रयोदशः सर्गः ॥ १३ ॥  
  
# ०१४
चतुर्दशः सर्गः १४  
  
श्रीवसिष्ठ उवाच ।  
  
अस्ति तावदनन्तस्य तस्य क्वचिदयं किल ।  
जगद्रूपः परिस्पन्दो मृगतृष्णा मराविव ॥ १ ॥  
  
सुरसंसच्छ्रुतस्यात्र भुशुण्डस्य दिदृक्षया ।  
वसिष्ठगमनं मेरुस्तच्छृङ्गं चात्र वर्ण्यते ॥   
  
प्रस्तुतं प्राणायामादियोगक्रमं भुशुण्डोक्तिप्रपञ्चनेन विस्तराद्वर्णयिष्यन्   
भुशुण्डाख्यायिकामारभते-अस्तीत्यादिना । तस्य योगिविश्रान्तिस्थानत्वेन   
वर्णितस्य परमपदस्य क्वचिदविद्यावृतप्रदेशे पादोऽस्य विश्वा भूतानि इति   
श्रुतेर्जगद्रूपो ब्रह्माण्डाकारः परिस्पन्दो विवर्तः ॥ १ ॥  
  
तत्र कारणतां यातो ब्रह्मा कमलसम्भवः ।  
स्थितः पितामहत्वेन सृष्टभूतभरभ्रमः ॥ २ ॥  
  
तत्र ब्रह्माण्डे मनुप्रजापतिप्रभृतीनां कारणतां यातः ॥ २ ॥  
  
तस्याहं मानसः पुत्रो वसिष्ठः श्रेष्ठचेष्टितः ।  
ऋक्षचक्रे ध्रुवधृते निवसामि युगं प्रति ॥ ३ ॥  
  
ऋक्षचक्रे नक्षत्रचक्रे सप्तर्षिलोके । युगशब्देन युगसमूहो वैवस्वतमन्वन्तरं   
लक्ष्यते ॥ ३ ॥  
  
सोऽहं कदाचिदास्थाने स्वर्गे तिष्ठञ्छतक्रतोः ।  
श्रुतवान्नारदादिभ्यः कथां सुचिरजीविनाम् ॥ ४ ॥  
  
शतऋतोरिन्द्रस्य आस्थाने सभायाम् ॥ ४ ॥  
  
कथाप्रसङ्गे कस्मिंश्चिदथ तत्राभ्युवाच ह ।  
शातातपो नाम मुनिर्मौनी मानी महामतिः ॥ ५ ॥  
  
मौनी अल्पभाषिता । मानी माननार्हः प्रमाणकुशलश्च ॥ ५ ॥  
  
मेरोरीशानकोणस्थे पद्मरागमये दिवि ।  
अस्ति कल्पतरुः श्रीमाञ्छृङ्गे चूत इति श्रुतः ॥ ६ ॥  
  
यदुवाच तदाह-मेरोरित्यादिना । पद्मरागमये शृङ्गे दिवि नभादेशे चूत इति   
श्रुतो विश्रुतः कल्पतरुरस्ति ॥ ६ ॥  
  
तस्य कल्पतरोर्मूर्ध्नि दक्षिणस्कन्धकोटरे ।  
कलधौतलताप्रोते विद्यते विहगालयः ॥ ७ ॥  
  
कलधौते हेमरूप्ये तन्मयीभिः कल्पलताभिः प्रोते ॥ ७ ॥  
  
तस्मिन्निवसति श्रीमान्भुशुण्डो नाम वायसः ।  
वीतरागो बृहत्कोशे ब्रह्मेव निजपङ्कजे ॥ ८ ॥  
  
स यथा जगतां कोशे जीवतीह सुराश्चिरम् ।  
चिरञ्जीवी तथा स्वर्गे न भूतो न भविष्यति ॥ ९ ॥  
  
स दीर्घायुः स नीरागः स श्रीमान्स महामतिः ।  
स विश्रान्तमतिः शान्तः स कान्तः कालकोविदः ॥ १० ॥  
  
यतो विश्रान्तमतिरत एव शान्तः ॥ १० ॥  
  
स यथा जीवति खगस्तथेह यदि जीव्यते ।  
तद्भवेज्जीवितं पुण्यं दीर्घं चोदयमेव च ॥ ११ ॥  
  
तत्तथाविधं दीर्घं जीवितं साधनदशायां पुण्यं फलदशायामुदयं   
परमपुरुषार्थाभ्युदययुक्तं च भवेत् । सम्भावनायां लिङ् ॥ ११ ॥  
  
इति तेन भुशुण्डोऽसौ भूयः पृष्टेन वर्णितः ।  
यथावदेव देवानां सभायां सत्यमुक्तवान् ॥ १२ ॥  
  
भूयोऽपि मया पृष्टेन तेन शातातपेन इति उक्तप्रकारेणैव भुशुण्डो वर्णितः ।   
तदुक्तेः प्रशंसामात्रत्वशङ्कां वारयति-सत्यमुक्तवानिति ॥ १२ ॥  
  
कथावसरसंशान्तावथ याते सुरव्रजे ।  
भुशुण्डं विहगं द्रष्टुमहं यातः कुतूहलात् ॥ १३ ॥  
  
भुशुण्डः संस्थितो यत्र मेरोः शृङ्गं तदुत्तरम् ।  
सम्प्राप्तवान्क्षणेनाहं पद्मरागमयं बृहत् ॥ १४ ॥  
  
रत्नगैरिककान्तेन तेजसा वह्निवर्चसा ।  
मध्वासवरसेनेव रञ्जयत्ककुभां गणम् ॥ १५ ॥  
  
तदेव शृङ्गं वर्णयति-रत्नेत्यादिना । रत्नैर्गैरिकैश्च कान्तेन ।   
मध्वासवप्रयुक्तेन रसेन मदेनेव ककुभां दिशां गणं रञ्जयत् लोहितीकुर्वत् ।   
क्षीबा हि लोहितायमानाः प्रसिद्धाः ॥ १५ ॥  
  
कल्पान्तज्वलनोज्ज्वालापिण्डाद्रिमिव सञ्चितम् ।  
इन्द्रनीलशिखाधूममालोकारुणिताम्बरम् ॥ १६ ॥  
  
कल्पान्तज्वलनादुद्गतानां ज्वालानां पिण्ड एवाद्रिः सम्पन्न इवेत्युत्प्रेक्षा ।   
सञ्चितं शोभोपचितम् । इन्द्रनीलानां शिखा इव ऊर्ध्वप्रसृताः प्रभा एव धूमा   
यस्येत्युत्प्रेक्षायामुपपत्तिः ॥ १६ ॥  
  
सर्वेषामेव रागाणां राशिमद्राविव स्थितम् ।  
सर्वसन्ध्याभ्रजालानां घनमेकमिवाकरम् ॥ १७ ॥  
  
सर्वेषां रागाणां लौहित्यानां सर्वेषां प्राणिनां रागाणां दर्शनेच्छानां   
वा ॥ १७ ॥  
  
उत्क्रान्तिं कुर्वतो मेरोर्ब्रह्मनाड्येव निर्गतम् ।  
मूर्धानमागतं कान्तं वाडवं जठरानलम् ॥ १८ ॥  
  
ब्रह्मनाड्या सुषुम्नया उत्क्रान्तियोगेन ब्रह्मरन्ध्रं भित्त्वा निर्गमनं   
कुर्वतश्चिकीर्षतो मेरोर्जठरान्निर्गतं मूर्धानं शिरःप्रदेशमागतं वाडवं   
वडवाग्निकल्पं जठरानलमिव स्थितमित्युत्प्रेक्षा ॥ १८ ॥  
  
सुमेरुवनदेव्येव नवालक्तकरञ्जितम् ।  
लीलयाऽऽदातुमिन्दुं खेनीतं हस्तशिखाङ्गुलिम् ॥ १९ ॥  
  
सुमेरुवनदेव्या लीलया क्रीडाकौतुकेन इन्दुमादातुं ग्रहीतुं खे नीतं   
प्रसारितमलक्तकरसरञ्जितं हस्तस्य शिखावत्संहतमङ्गुलिजातमिव ॥ १९ ॥  
  
ज्वालाभिरिव मालाभिररुणाभिः पयोमुखम् ।  
खं गन्तुमिव सस्पन्दं शैलस्थमिव वाडवम् ॥ २० ॥  
  
मालाभिरिव ग्रथिताभिर्ज्वालाभिः ख्नं गन्तुमिव सस्पन्दं चलितमत एव शैलस्थं   
पर्वतमारूढं हव्यवाहकत्वादग्निहोत्राद्याहुतिपयो मुखे यस्य तथाविधं   
वाडवं ब्राह्मणसम्बन्धिनमध्वराग्निमिव स्थितम् । शृङ्गपक्षे पयो   
निर्झरोदकं मुखे अग्रभागे यस्य ॥ २० ॥  
  
ताराः स्प्रष्टुमिवाकाशमङ्गुलीभिरिव त्रिभिः ।  
कचदंशुनखाग्राभिः परिचुम्बदिवोन्नतम् ॥ २१ ॥  
  
कचद्रत्नांशुनखाग्राभिस्त्रिभिः शृङ्गाग्राङ्गुलिभिस्तारा अश्विन्यादीः स्प्रष्टुं   
स्पृष्ट्वा गणयितुमिव आकाशं परिचुम्बत् व्याप्नुवदिव उन्नतम् ॥ २१ ॥  
  
गर्जज्जीमृतमुरजं भूभृतानां तु मण्डपम् ।  
हसत्कुसुमगुच्छाढ्यं ध्वनत्षट्पदपेटकम् ॥ २२ ॥  
  
मुरजा वाद्यभेदाः । भुवा वनभूम्या भृतानां पुष्टानां वनलक्ष्मीणां   
नृत्यमण्डपमिव स्थितम् । ध्वनत्षट्पदपेटकं भ्रमरसमूहो यस्मिन् ॥ २२ ॥  
  
दन्ततालदलावल्या परिहासादिव स्फुरत् ।  
दोलालोलाप्सरोवृन्दमुदारमदमन्मथम् ॥ २३ ॥  
  
दन्तपङ्क्तिवद्विकसन्त्या तालपत्राणामावल्या पङ्क्त्या । उदारौ मदमन्मथौ   
सर्वप्राणिनां यस्मिन् ॥ २३ ॥  
  
शिलाविश्रान्तविबुधमिथुनाश्रितकन्दरम् ।  
वराम्बराजिनं शुभ्रगङ्गायज्ञोपवीति च ॥ २४ ॥  
  
तापसत्वेनोत्प्रेक्षते-वरेति ॥ २४ ॥   
  
तापसं पिङ्गलमिव वेणुदण्डधरं स्थितम् ।  
गङ्गानिर्झरनिर्ह्रादि लतागृहगतामरम् ॥ २५ ॥  
  
गन्धर्वगीतसुभगमामोदमधुरानिलम् ।  
फुल्लहेमाम्बुजोत्तंसं तारारत्नविभूषितम् ।  
व्योम्नः पारमिव प्राप्तं पिङ्गलं मैरवं शिरः ॥ २६ ॥  
  
पारं ऊर्ध्वावधिम् ॥ २६ ॥  
  
सितहरितपीतपाटलधवलैर्वनकुसुमराशिनवरङ्गैः ।  
दिवि विहितामलचित्रं लीलाचलममरयुवतिवर्गस्य ॥ २७ ॥  
  
सितहरितादिवर्णैर्वनकुसुमराशिलक्षणैः प्रतिदिनं नवै रङ्गै रञ्जकद्रव्यैर्दिवि   
व्योम्नि विहितानि लिखितानीव अमलानि चित्राणि येन तथाविधममरयुवतिवर्गस्य लीलाचलं   
क्रीडापर्वतभूतं मैरवं शिरः शृङ्गमहं सम्प्राप्तवानिति   
प्राक्तनचतुर्दशश्लोकेन सर्वेषामन्वयः ॥ २७ ॥  
  
इत्यार्षे श्रीवासिष्ठमहारामायणे वाल्मी० दे० मोक्षो० निर्वाण प्र० पू०   
भुशुण्डोपाख्याने मेरुशिखरवर्णनं नाम चतुर्दशः सर्गः ॥ १४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मेरुशिखरवर्णनं नाम चतुर्दशः सर्गः ॥ १४ ॥  
# ०१५
पञ्चदशः सर्गः १५  
  
श्रीवसिष्ठ उवाच ।  
  
कुसुमापूर्णकल्पाभ्रकुन्तले तस्य मूर्धनि ।  
कल्पाङ्गमहमद्राक्षं शाखाचक्रमिव स्थितम् ॥ १ ॥  
  
शृङ्गे कल्पतरुश्चूतः पुष्पपक्ष्यादिसम्पदः ।  
स्कन्धे काककुलं तत्र भुशुण्डश्चेह वर्ण्यते ॥   
  
कुसुमापूर्णानि कल्पाभ्राण्येव कुन्तलाः केशा यस्मिंस्तथाविधे तस्य शृङ्गस्य   
मूर्धनि शिरोदेशे प्राणिनामभिलषितार्थं पूरणाय कल्पन्त इति कल्पान्यङ्गानि   
शाखाद्यवयवा यस्य तथाविधं परितः   
समप्रसृतशाखापङ्क्तित्वाच्छाखाचक्रमिव स्थितम् । परं   
वैचित्र्यमागतमित्यन्तद्वादशश्लोकोक्तविशेषणविशिष्टमर्थात् शातातपोक्तं   
चूततरुमहमद्राक्षमिति सम्बन्धः ॥ १ ॥  
  
पुष्परेण्वभ्रवलितं रत्नस्तबकदन्तुरम् ।  
उत्सेधनिर्जिताकाशं शृङ्गे शृङ्गमिवार्पितम् ॥ २ ॥  
  
पुष्परेणुलक्षणैरभ्रैर्वलितं व्याप्तम् । उत्सेद्धन्नैन्नत्यम् । शृङ्गे   
प्राग्वर्णितमेरुशृङ्गे ॥ २ ॥  
  
ताराद्विगुणपुष्पौघं मेघद्विगुणपल्लवम् ।  
रश्मिद्विगुणरेण्वभ्रं तडिद्द्विगुणमञ्जरीम् ॥ ३ ॥  
  
न केवलमुत्सेधेनैव निर्जिताकाशं किन्तु तारादिद्विगुणपुष्पौघादिनापीत्याह##-  
ह्रस्वनिषेधश्छान्दसः कपो लोपः ॥ ३ ॥  
  
स्कन्धेषु किन्नरीगीतद्विगुणभ्रमरस्वनम् ।  
दोलालोलाप्सरोलोकद्विगुणीकृतपल्लवम् ॥ ४ ॥  
  
दोलालोलाप्सरोलोकानामोष्ठकरपदपल्लवैर्द्विगुणीकृतपल्लवम् ॥ ४ ॥  
  
सिद्धगन्धर्वसङ्घातद्विगुणोत्थविहङ्गमम् ।  
रत्नकान्त्यच्छनीहारद्विगुणत्वग्वृतांशुकम् ॥ ५ ॥  
  
कामरूपत्वात्स्वैरविहारार्थं कृतविहङ्गमवेषैः   
सिद्धगन्धर्वसङ्घातैर्द्विगुणं यथा स्यात्तथा उत्था निष्पन्ना विहङ्गमा यस्मिन् ।   
रत्नकान्तिलक्षणया अच्छनीहारद्विगुणया त्वचा वृतांशुकं परिहितवस्त्रमिव   
स्थितम् ॥ ५ ॥  
  
चन्द्रबिम्बसमाश्लेषद्विगुणाङ्गबृहत्फलम् ।  
मूलसंलीनकल्पाभ्रद्विगुणीकृतपर्वकम् ॥ ६ ॥  
  
औन्नत्यातिशयेन चन्द्रबिम्बसमाश्लेषादमृतरसपूर्त्येव द्विगुणाङ्गानि अतएव   
बृहन्ति फलानि यस्य । स्कन्धमूलेषु संलीनैः कल्पाभ्रैर्द्विगुणीकृतानीव पर्वाणि   
यस्य ॥ ६ ॥  
  
सुरसंवलितस्कन्धं पत्रविश्रान्तकिन्नरम् ।  
निकुञ्जकुञ्जजीमूतं कच्छसुप्तसुरादिकम् ॥ ७ ॥  
  
स्वाकारविपुलं भृङ्गानुत्सार्य वलयस्वनैः ।  
अप्सरोभ्रमरीभिश्च गृहीतकुसुमान्तरम् ॥ ८ ॥  
  
अप्सरोलक्षणभ्रमरीभिर्वलयस्वनैः कटकक्वणितैर्भृङ्गानुत्सार्य गृहीताः   
कुसुमानामान्तरा मकरन्दाः यस्य । चकारः प्राक्तनविशेषणैरस्य समुच्चयार्थः   
॥ ८ ॥  
  
सुरकिन्नरगन्धर्वविद्याधरवरान्वितम् ।  
जगज्जालमिवानन्तदशाशाकाशपूरकम् ॥ ९ ॥  
  
जगज्जालं ब्रह्माण्डमिव स्थितम् । अनन्तानामनवधीनां दशानामाशानां   
दिशां परिपूरकम् ॥ ९ ॥  
  
नीरन्ध्रकलिकाजालं नीरन्ध्रमृदुपल्लवम् ।  
नीरन्ध्रविकसत्पुष्पं नीरन्ध्रवनमालितम् ॥ १० ॥  
  
नीरन्ध्रमञ्जरीपुञ्जं नीरन्ध्रमणिगुच्छकम् ।  
नीरन्ध्रांशुकरत्नाढ्यं लताविलसनाकुलम् ॥ ११ ॥  
  
अंशुकैर्दिव्यवस्त्रै रत्नैश्चाढ्यमिवार्थिकामप्रपूरकम् । लतानां विलसनं   
लास्यम् ॥ ११ ॥  
  
सर्वत्र कुसुमापूरैः सर्वत्र फलपल्लवैः ।  
सर्वामोदरजःपुञ्जैः परं वैचित्र्यमागतम् ॥ १२ ॥  
  
तस्य कक्षेषु कुञ्जेषु लतापत्रेषु पर्वसु ।  
पुष्पेष्वालयसंलीनान्विहगान्दृष्टवानहम् ॥ १३ ॥  
  
कक्षेषु स्कन्धशाखासन्धिषु कुञ्जेषु लतावृतशाखाग्रेषु ॥ १३ ॥  
  
निशानाथकलाखण्डमृणालशकलैधितान् ।  
अर्जुनाम्भोजिनीकन्दकवलान्ब्रह्मसारसान् ॥ १४ ॥  
  
विहगेषु विशेषमाह-निशानाथेति । निशाकरकलानां   
खण्डामृणालशकलानीव तैरेधितान्वर्धितान् तथा अर्जुनाः शुभ्रा अम्भोजिनीकन्दा   
अपि अवलानि ग्रासा येषां तथाविधान् ब्रह्मवाहनभूतान्सारसान् हंसान् ॥ १४ ॥  
  
विरञ्चेरथ हंसानां पोतकान्सामगायिनः ।  
ॐकारवेदसुहृदो ब्रह्मविद्यानुशासनान् ॥ १५ ॥  
  
ॐकारस्य वेदानां च रहस्यार्थालोचनसहायत्वात्सुहृदो मित्रभूतान्   
परापरब्रह्मविद्यास्वनुशासनं गुरुमुखाद्विधिनाध्ययनं येषाम् ॥ १५ ॥  
  
उद्गीर्णमन्त्रनिचयान्स्वाहाकारनिभस्वनान् ।  
अस्थिनैकतडित्पुञ्जनीलमेघसमोपमान् ॥ १६ ॥  
  
अग्निवाहनशुकास्तत्र वर्णयति-उद्गीर्णेत्यादिना । अस्थि शङ्खः नैकान्यनेकानि   
तडित्पुञ्जानि नीलमेघाश्च वर्णतः समा उपमा येषाम् ॥ १६ ॥   
  
देवैर्निरीक्षितान्नित्यं यज्ञवेदिलतादलान् ।  
शुकान्कार्शानवाञ्छ्यामाञ्छिशूञ्छिखिशिखाशिखान् ॥ १७ ॥  
  
यज्ञवेदिषु आस्तीर्णानां हरितकुशलतानां दलानीव श्यामान् हरितान्   
कृशानुरग्निस्तद्वाहनभूतान् शुकानहं दृष्टवानिति सर्वत्रानुषज्यते ।   
मयूरपोतान्वर्णयति-शिशूनित्यादिना । शिखिनः अग्नेः शिखेव भास्वराः शिखा   
येषाम् ॥ १७ ॥  
  
गौरीरक्षितबर्हौघान्कौमारान्वरबर्हिणः ।  
स्कन्दोपन्यस्तनिःशेषशैवविज्ञानकोविदान् ॥ १८ ॥  
  
व्योम्नैव जातनष्टानां महतां व्योमपक्षिणाम् ।  
बन्धूनाबद्धनिलयाञ्छरदभ्रसमाकृतीन् ॥ १९ ॥  
  
व्योम्नैव जातानां तत्रैव नष्टानां मरणपर्यन्तं भूमावनवतरतां अत एव   
बलाधिक्यान्महतामत एव व्योमपक्षिनाम्ना प्रसिद्धानां पक्षिजातिभेदानां   
नित्यं क्रीडासहायत्वाद्बन्धून् आबद्धनिलयान् कृतनीडान् ॥ १९ ॥  
  
विरञ्चिहंसजानन्यानन्यानग्निशुकोद्भवान् ।  
कौमारबर्हिजानन्यानन्यानम्बरपक्षिजान् ॥ २० ॥  
  
द्वितुण्डांश्च भरद्वाजान्हेमचूडान्विहङ्गमान् ।  
कलविङ्कबलान्गृध्रान्कोकिलान्क्रौञ्चकुक्कुटान् ॥ २१ ॥  
  
भासचाषबलाकादीन्बहूनन्यांश्च राघव ।  
भूतौघं जगतीवाहं दृष्टवांस्तत्र पक्षिणः ॥ २२ ॥  
  
भूतौघं प्राणिजातम् । तत्र तस्मिन्वृक्षे ॥ २२ ॥  
  
दक्षिणस्कन्धशाखायां स्थितायां वै दवीयसि ।  
अथाहं दृष्टवान्पुष्टपत्रायामम्बरस्थितः ॥ २३ ॥  
  
पुष्टानि घनानि पत्राणि यस्याः ॥ २३ ॥  
  
काले काकोलवलयं मञ्जरीजालमालितम् ।  
लोकालोकाचलेऽरण्ये कल्पाभ्रौघमिव स्थितम् ॥ २४ ॥  
  
काले दक्षिणशाखादर्शनानन्तरकाले काकोला द्रोणकाकाख्याः   
काकजातिभेदास्तेषां वलयं मण्डलम् । कल्पाभ्राणि संवर्तमेघास्तदोघमिव   
स्थितम् ॥ २४ ॥  
  
तत्र पश्याम्यहं यावदेकान्ते स्कन्धकोटरे ।  
विचित्रकुसुमास्तीर्णे विविधामोदशालिनि ॥ २५ ॥  
  
पुण्यकृद्योषितां स्वर्गे प्रियस्तबकवासिताः ।  
अपरिक्षुभिताकाराः सभायां वायसाः स्थिताः ॥ २६ ॥  
  
पुण्यकृतां जनानां योषितां भोग्यानामप्सरसां स्वर्गे रतिसुखभोगयोग्ये   
स्कन्धकोटरे इति पूर्वेणान्वयः । शान्त्यादिगुणशालित्वादपरिक्षुभिताकाराः ॥ २६ ॥  
  
विभेद्यमेघा वातेन समेनेवापसारिताः ।  
तेषां मध्ये स्थितः श्रीमान्भुशुण्डः प्रोन्नताकृतिः ॥ २७ ॥  
  
मेघा वातेन वायुना समेन समभागेन विभेद्य छित्त्वा अपसारिताः कोटरे   
प्रवेशिता इव ॥ २७ ॥  
  
मध्ये च काचखण्डानामिन्द्रनील इवोन्नतः ।  
परिपूर्णमना मानी समः सर्वाङ्गसुन्दरः ॥ २८ ॥  
  
मानी मान्यः ॥ २८ ॥  
  
प्राणस्पन्दावधानेन नित्यमन्तर्मुखः सुखी ।  
चिरञ्जीवीति विख्यातश्चिरजीवितया तया ॥ २९ ॥  
  
प्राणस्पन्दस्यावधानेन निरोधेन । तया प्रसिद्धतमया ॥ २९ ॥  
  
जगद्विदितदीर्घायुर्भुशुण्ड इति विश्रुतः ।  
युगागमापायदशादर्शनप्रौढमानसः ॥ ३० ॥  
  
प्रतिकल्पं च गणयन्खिन्नश्चक्रपरम्पराम् ।  
जन्मनां लोकपालानां शर्वशक्रमरुत्वताम् ॥ ३१ ॥  
  
लोकपालप्रायापाठात् शर्वा ईशानाः शक्रा इन्द्राः मरुत्वन्तो मरुत्सखा   
अग्नयस्तेषां जन्मनां चक्रपरम्परां गणयन् खिन्नो निर्विण्नः ॥ ३१ ॥  
  
संस्मर्ता समतीतानां सुरासुरमहीभृताम् ।  
प्रसन्नगम्भीरमनाः पेशलः स्निग्धमुग्धवाक् ॥ ३२ ॥  
  
पेशलश्चतुरः ॥ ३२ ॥  
  
अव्यक्तवक्ता विज्ञाता निर्ममो निरहङ्कृतिः ।  
सुहृद्बन्धुस्तथा मित्रं मृत्युपुत्रो गुरुप्रभुः ।  
सर्वदा सर्वथा सत्यं सर्वं सर्वस्य संस्तवे ॥ ३३ ॥  
  
अव्यक्तानामस्फुटानां सूक्ष्मतमार्थानां स्फुटीकृत्य वक्ता । यतस्तेषां   
विज्ञाता मृत्योः पुत्र इव परमप्रियः । बुद्ध्या गुरोर्बृहस्पतेरपि प्रभुः   
समर्थः । कुतोऽयं सर्वेषां सुहृदादिस्तत्राह-सर्वदेति । यतोऽयं सर्वस्य   
प्राणिजातस्य सर्वारोपाधिष्ठानत्वात्सर्वथा सर्वप्रकारेणापि सर्वदा सत्यं सर्वस्य   
संस्तवे वर्णनप्रसङ्गे च सर्वमत इत्यर्थः ॥ ३३ ॥  
  
सौम्यः प्रसन्नमधुरो रसवान्महात्मा हृद्यः सरोवर   
इवान्तरखण्डशैत्यः ।  
हृत्पुण्डरीककुहरं व्यवहारवेत्ता   
गाम्भीर्यमच्छमजहात्प्रकटाशयश्रीः ॥ ३४ ॥  
  
पक्षद्वयेऽपि विशेषणानि स्पष्टानि । हृत्पुण्डरीकस्य कुहरं । दहराकाशरूप   
इत्यर्थः । तस्य भूताकाशशङ्कावारणायाह-व्यवहारवेत्तेति । सरःपक्षे   
हृदि मध्ये पुण्डरीकाणामाधारभूतं कुहरं निखातं यस्य । वयः   
पक्षिणस्तेषामवहारो विश्रान्तिस्तद्वेत्ता । निर्मलतमत्वात्प्रकटाशयश्रीः ॥ ३४ ॥  
  
इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे पू०   
भुशुण्डोपाख्याने भुशुण्डदर्शनं नाम पञ्चदशः सर्गः ॥ १५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भुशुण्डदर्शनं नाम पञ्चदशः सर्गः ॥ १५ ॥  
  
# ०१६
षोडशः सर्गः १६  
  
श्रीवसिष्ठ उवाच ।  
  
अथ तस्याहमपतं दीप्यमानवपुः पुरः ।  
किञ्चिद्विक्षोभितसभः खान्नक्षत्रमिवाचले ॥ १ ॥  
  
पुरःप्राप्तवसिष्ठेन पूजितेनासनादिभिः ।  
भुशुण्डजन्मकर्मादेः कृतः प्रश्नोऽत्र वर्ण्यते ॥   
  
अथाहं तस्य भुशुण्डस्य पुरः स्वात् अचले नक्षत्रमिव श्रपतं अवातरम् ॥ १ ॥  
  
चुक्षोभ वायसास्थानं नीलोत्पलसरःसमम् ।  
मत्पातमन्दवातेन भूकम्पेनेव सागतः ॥ २ ॥  
  
किञ्चिद्विक्षोभितसभ इत्येतद्विवृणोति-चुक्षोमेति ।वायसानामास्थानं सभा ॥ २ ॥  
  
अशङ्कितमपि प्राप्तं दर्शनान्मामनन्तरम् ।  
भुशुण्डस्तु वसिष्ठोऽयं प्राप्त इत्यवबुद्धवान् ॥ ३ ॥  
  
अशङ्कितमवितर्कितासम्भावितागमनमपि मां प्राप्तम् । अवबुद्धवान्   
त्रिकालदर्शित्वादेवेति भावः ॥ ३ ॥  
  
पत्रपुञ्जात्समुत्तस्थौ मेघशाव इवात्रलात् ।  
हे मुने स्वागतमिति प्रोवाच मधुराक्षरम् ॥ ४ ॥  
  
मेघशावः सूक्ष्मो मेघ इवेति यावत् ॥ ४ ॥  
  
सङ्कल्पमात्रजाताभ्यां कराभ्यां कुसुमाञ्जलिम् ।  
मह्यमाशु तदैवादान्मेघो हैममिवोत्करम् ॥ ५ ॥  
  
तदैव स्वागतोक्तिकाल एव । हिममेव हैमं शिशिरमासारोत्करमिव ॥ ५ ॥  
  
इदमासनमित्युक्त्वा नवं कल्पतरुच्छदम् ।  
उपानीतवति त्यक्तभृत्ये वायसनायके ॥ ६ ॥  
  
त्यक्तमृत्ये । भृत्यद्वारा आसनानयनमकृत्वा   
स्वयमेवासनमादरादुपानीतवतीत्यर्थः ॥ ६ ॥  
  
भुशुण्ड उत्थिते स्वीयकलापक्षेषु पक्षिषु ।  
उपविष्टं मुनिं दृष्ट्वा स्वासनोन्मुखदृष्टिषु ॥ ७ ॥  
  
उत्थितान्तं पूर्वान्वयि । स्वीयाः कलाः कान्तय इव प्रसरन्तः पक्षा येषां   
तथाविधेषु पक्षिषु तत्सभावायसेषु ॥ ७ ॥  
  
समन्तात्खगवृन्देन भुशुण्डेन समं ततः ।  
तस्मिन्कल्पलतापुञ्जे ह्युपविष्टोऽहमासने ॥ ८ ॥  
  
ततस्तदनन्तरमहं भुशुण्डेन सममुपविष्टः ॥ ८ ॥  
  
अर्घ्यपाद्यादि सम्पाद्य भुशुण्डस्तुष्टमानसः ।  
मामुवाच महातेजाः सौहृदान्मधुराक्षरम् ॥ ९ ॥  
  
भुशुण्ड उवाच ।  
  
अहो भगवताऽस्माकं प्रसादो दर्शितश्चिरात् ।  
दर्शनामृतसेकेन यत्सिक्ताः सद्द्रुमा वयम् ॥ १० ॥  
  
प्रसादोऽनुग्रहः । सद्द्रुमाः पुण्यवृक्षायमाणाः कल्पवृक्षसहिता वा । वयमिति   
निकृष्टजातिताद्योतनाय जात्याख्यायाम्- इति बहुवचनम् ॥ १० ॥  
  
मत्पुण्यचिरसम्भारप्रेरितेन त्वयाधुना ।  
मुने मान्यैकमान्येन कुतश्चागमनं कृतम् ॥ ११ ॥  
  
कुतः कस्मात्प्रदेशात् ॥ ११ ॥  
  
कच्चिदस्मिन्महामोहेचिरं विहरतस्तव ।  
अखण्ण्दितैव समता स्थिता चेतसि पावने ॥ १२ ॥  
  
ममामोहे मूलाज्ञानकार्ये जगति ॥ १२ ॥  
  
किमर्थमद्यागमनक्लेशेनात्मा कदर्थितः ।  
वचनश्रवणोत्कानामाज्ञां नो वक्तुमर्हसि ॥ १३ ॥  
  
आज्ञापनवचनश्रवणे उत्कानामुत्कण्ठितानां नः । आज्ञां आज्ञाप्यमर्थम् ॥ १३   
॥  
  
त्वत्पाददर्शनादेव सर्वं ज्ञातं मया मुने ।  
त्वदागमनपुण्येन वयमायोजितास्त्वया ॥ १४ ॥  
  
चिरञ्जीवितचर्चाभिर्वयं वः स्मृतिमागताः ।  
तेनेदमास्पदं पादैस्त्वं पवित्रितवानयम् ॥ १५ ॥  
  
सर्वं ज्ञातमिति यदुक्तं तदेव स्फुटयति-चिरमिति । चिरं जीवितं येषां   
तद्विषयाभिश्चर्चाभिर्विचारणाभिरिन्द्रसभायां जाताभिः ॥ १५ ॥  
  
ज्ञातत्वदागमोऽप्येवं त्वां पृच्छामीह यन्मुने ।  
भवद्वाक्यामृतास्वादवाञ्छितं प्रविजृम्भते ॥ १६ ॥  
  
यदि ज्ञातस्तर्हि किमर्थं पृच्छसि तत्राह- भवद्वाक्येति ॥ १६ ॥  
  
इत्युक्तवानसौ पक्षी भुशुण्डश्चिरजीवितः ।  
त्रिकालामलसंवेदी तत्र प्रोक्तमिदं मया ॥ १७ ॥  
  
श्रीवसिष्ठ उवाच ।  
  
विहङ्गम महाराज सत्यमेतत्त्वयोच्यते ।  
द्रष्टुमभ्यागतोऽस्म्यद्य त्वामेव चिरजीवितम् ॥ १८ ॥  
  
आशीतलान्तःकरणो दिष्ट्या कुशलवानसि ।  
पतितोऽसि न बुद्धात्मा भीषणां भववागुराम् ॥ १९ ॥  
  
पतितः प्रविष्टः ॥ १९ ॥  
  
तदेतं संशयं छिन्धि भगवन्मम सत्यतः ।  
कस्मिन्कुले भवाञ्जातो ज्ञातज्ञेयः कथं भवान् ॥ २० ॥  
  
भगवन् उत्पत्तिं च विनाशं च भूतानामागतिं गतिम् । वेत्ति विद्यामविद्यां च स   
वाच्यो भगवानिति ॥ इत्युक्तज्ञानसम्पन्नः ॥ २० ॥  
  
कियदायुश्च ते साधो वृत्तं स्मरसि किम्च वा ।  
केनायं वा निवासस्ते निर्दिष्टो दीर्घदर्शिनः ॥ २१ ॥  
  
वृत्तमतिक्रान्तकल्पान्तचरित्रम् । अयं एतद्वृक्षरूपो निवसत्यस्मिन्निति निवासः ॥ २१ ॥  
  
भुशुण्ड उवाच ।  
  
यत्पृच्छसि मुने सर्वं तदिदं वर्णयाम्यहम् ।  
अनुद्वेगितया यत्नात्कथा श्राव्या महात्मना ॥ २२ ॥  
  
श्राव्या श्रोतव्या ॥ २२ ॥  
  
युष्मद्विधास्त्रिभुवनप्रभुपूज्यरूपा आकर्णयन्ति यमुदारधियो महान्तः ।  
तेनाशुभं प्रकथितेन विनाशमेति मेघास्पदेन विभवेन यथार्कतापः ॥ २३ ॥  
  
यं वृत्तान्तं युष्मद्विधा आकर्णयन्ति तेन वृत्तान्तेन प्रकथितेन   
वक्तॄनामन्येषां च श्रोतॄणामशुभं विनाशमेति । यथा मेघास्पदेन   
वृष्टिच्छायावनादिविभवेनार्कतापो विनाशमेति तद्वत् ॥ २३ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
वसिष्ठभुशुण्डसमायोगो नाम षोडशः सर्गः ॥ १६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
वसिष्ठभुशुण्डसमायोगो नाम षोडशः सर्गः ॥ १६ ॥  
# ०१७
सप्तदशः सर्गः १७   
  
श्रीवसिष्ठ उवाच ।  
  
अथ राम भुशुण्डोऽसौ न प्रहृष्टो न वक्रधीः ।  
सर्वाङ्गसुन्दरः श्यामः प्रावृषीव पयोधरः ॥ १ ॥  
  
उपवर्ण्य भुशुण्डोऽत्र जीवन्मुक्तोचितैर्गुणैः ।  
पृष्टार्थं विस्तराद्वक्तुं प्रवृत्त इति कथ्यते ॥   
  
अथ भुशुण्ड इदमाहेति सर्गान्त्यश्लोकेन सम्बध्यते । हृष्ट   
इष्टलाभप्रयुक्तहर्षवान् । वक्रधीः अनृजुबुद्धिः ॥ १ ॥  
  
स्निग्धगम्भीरवचनः स्मितपूर्वाभिभाषणः ।  
करस्थबिल्वफलवत्प्रतोलितजगत्त्रयः ॥ २ ॥  
  
प्रतोलितं तुलयेव इयत्तया निश्चितं जगत्त्रयं येन ॥ २ ॥  
  
तृणवद्दृष्टसकलः प्रमेयीकृतसंसृतिः ।  
लोकाजवं जवीभावे दृष्टज्ञानपरावरः ॥ ३ ॥  
  
तृणवद्दृष्टं सकलं भोगवृन्दं येन । लोकानां आजवं जवीभावे   
कामानुधावने विषये सम्यग्विचार्य प्रमेयीकृता फलत्वेन निश्चिता   
जन्ममरणादिसंसृतिर्येन । दृष्टं ज्ञानेन परमवरं च ब्रह्म येन ॥ ३ ॥  
  
धीरस्थिरमहाकारो विश्रान्तिं गतमन्द्रः ।  
परिपूर्णमनाः शुद्धः क्षीरार्णव इवागतः ॥ ४ ॥  
  
अमृतोत्पादनानन्तरं गतो मन्दरो यस्मात्तथाविधः क्षीरार्णव इव   
विश्रान्तिमागतः ॥ ४ ॥  
  
परिविश्रान्तधीः शान्तः परमानन्दघूर्णितः ।  
आविर्भावतिरोभावतज्ज्ञः संसारजन्मनाम् ॥ ५ ॥  
  
बहिः परिविश्रान्तधीः अन्तः परमानन्दघूर्णितः । संसारे जन्म येषां   
तथाविधानां सर्ववस्तूनामाविर्भावतिरोभावौ तत् तन्निमित्तं   
मायातत्त्वमात्मतत्त्वं च जानातीति आविर्भावतिरोभावतज्ज्ञः ॥ ५ ॥  
  
सरभसवदनाभिरामरूपः प्रियमधुरोचितगानहृद्यवाक्यः ।  
स्वयमिव नवमाश्रितः शरीरं सकलभयापहरं प्रहर्षयुक्तः ॥ ६ ॥  
  
प्रियं मधुरं च श्रवणोचितं वीणागानमिव हृद्यं वाक्यं यस्य   
साक्षात्कारमात्रात्सकलभयापहरं स्वयं ब्रह्मैव जगदुद्धाराय नवं   
शरीरमाश्रितः । अत एव सहजानन्दप्रहर्षयुक्तो भुशुण्डः प्रश्नोत्तरकथनाय   
सरभसेन सोद्योगेन वदनेनाभिरामरूपः सन्निदमाहेति परेणान्वयः ॥ ६ ॥  
  
इदममलगिरा समाह शुद्धममृतमनुज्झितसम्भ्रमक्रमेण ।  
कथयितुमखिलं निजं स्वरूपं मधुपमिव स्तनितेन मुग्धमेघः ॥ ७ ॥  
  
स भुशुण्डो मा मां प्रति शुद्धममृतमखिलं   
निजस्वरूपमनुज्झितसम्भ्रमेणात्यक्तविनयोपचारोत्साहादिपरिष्कारेण क्रमेण   
कथयितुममलगिरा इदं वक्ष्यमाणवृत्तान्तमाह । यथा मुग्धः सुन्दरो मेघः   
स्तनितेन स्वगर्जितरवेण मधुपं मकरन्दपानरसिकं भ्रमरं प्रति तदेवाह   
तद्वत् । तथा च प्रागेव प्रबुद्धब्रह्मानन्दरसिके मयि तदुक्तिर्नोपदेशः   
किन्त्वनुवादमात्रमिति भावः ॥ ७ ॥   
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०   
भुशुण्डोपाख्याने भुशुण्डस्वरूपवर्णनं नाम सप्तदशः सर्गः ॥ १७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भुशुण्डस्वरूपवर्णनं नाम सप्तदशः सर्गः ॥ १७ ॥  
  
  
# ०१८
अष्टादशः सर्गः १८  
  
भुशुण्ड उवाच ।  
  
अस्त्यस्मिञ्जगति श्रेष्ठः सर्वनाकनिवासिनाम् ।  
देवदेवो हरो नाम देवदेवाभिवन्दितः ॥ १ ॥  
  
स्वजन्म वक्तुमत्रादौ हरस्तद्गणमातृकाः ।  
तासां पानोत्सवोन्मादा भुशुण्डेनात्र वर्णिताः ॥   
  
तत्र कस्मिन्कुले भवान्जात इति प्रथमप्रश्नस्योत्तरं वक्तुं भूमिकां रचयति##-  
ज्ञानैश्वर्यबलादिगुणैरुत्कृष्टतमो देवानामपि देव इज्य उपास्यश्च देवानां   
देवैर्ब्रह्मादिभिरप्यभितः सर्वतः सदा च वन्दितो नमस्कृतः स्तुतश्चेति   
त्रिभिर्विशेषणैः सर्वांशेऽपि तस्यैवोत्कर्षपरमावधित्वमिति दर्शितम् ।   
अनेनार्थाद्वक्ष्यमाणब्रह्मविद्यारम्भे मङ्गलमपि कृतं बोध्यम् ॥ १ ॥  
  
षट्पदश्रेणिनयना यस्योच्चस्तबकस्तनी ।  
विलासिनी शरीरार्धे लता चूततरोरिव ॥ २ ॥  
  
षट्पदानां श्रेणिरिव नयनानि यस्याः ॥ २ ॥  
  
हिमहारसिता यस्य लहरीस्तबकोम्भिता ।  
आवेष्टितजटाजूटा गङ्गाकुसुममालिका ॥ ३ ॥  
  
हिममिव हार इव च सिता लहरीलक्षणैः स्तबकैरुम्भिता पूरिता । गुम्फितेति यावत् ॥ ३ ॥  
  
क्षीरसागरसम्भूतः प्रसृतामृतनिर्झरः ।  
प्रतिबिम्बकरः श्रीमान्यस्य चूडामणिः शशी ॥ ४ ॥  
  
प्रतिबिम्बकरो दर्पणभूतश्चूडामणिः ॥ ४ ॥  
  
अनारतशिरश्चन्द्रप्रस्रवेणामृतीकृतः ।  
यस्येन्द्रनीलवत्कालकूटः कण्ठे विभूषणम् ॥ ५ ॥  
  
अनारतं शिरश्चन्द्रस्यामृतप्रस्नवेण   
निरस्तविषशक्तिराहितसञ्जीवनशक्तिश्चेत्यमृतीकृतः ॥ ५ ॥  
  
धूलिलेखामहावर्तं स्वच्छपावकसम्भवम् ।  
परमाणुमयं भस्म यस्य ज्ञानजलं सितम् ॥ ६ ॥  
  
तथा यस्य स्वच्छात्स्वाक्षिपावकाज्जगत्प्रलयहेतोः सम्भवतीति तथाविधं धूलिलेखा   
धूलिश्रेणिरूपा महान्तः प्रलयवात्यावर्ता यस्मात्तथाविधं स्थूलभूतानां   
सूक्ष्मसूक्ष्मप्रवेशक्रमेण परमसूक्ष्माव्यक्तमात्रपरिशेषात्परमाणुमयं   
सितं शुभ्रं तत्साक्षिचिन्मात्रलक्षणजलप्लावितत्वाज्ज्ञानजलं मायालक्षणं   
भस्म यस्य मायाशबलब्रह्मणो विभूषणमित्यनुषज्यते । हरः सङ्क्षुभ्यैनं   
भजति भसितोद्धूलनविधिं इति भगवत्पादाः ॥ ६ ॥  
  
निर्मलानि जितेन्दूनि मृष्टानि घटितानि च ।  
यस्यास्थीन्येव रत्नानि देहकान्तमयानि च ॥ ७ ॥  
  
मृष्टानि शाणोल्लेखनेन मणिवच्छोधितानि । अत एव मालाद्याकारेण घटितानि ।   
देहेषु कान्तानि मनोरमाणि ब्रह्मादिशरीराणि तन्मयानि तद्विकारभूतानीत्यर्थः ॥ ७ ॥  
  
सुधाकरसुधाधौतं नीलनीरदपल्लवम् ।  
तारकाबिन्दुशबलं यस्य चाम्बरमम्बरम् ॥ ८ ॥  
  
नीला नीरदा मेघा एव पल्लवानि दशा यस्य । अम्बरमाकाशं दिश इति यावत् । अम्बरं   
वस्त्रम् ॥ ८ ॥  
  
भ्रमच्छिवाङ्गनापक्वमहामांसौदनाकुलम् ।  
बहिर्भूतं गृहं यस्य श्मशानं हिमपाण्डुरम् ॥ ९ ॥  
  
भ्रमन्तीभिः शिवाङ्गनाभिः क्रोष्ट्रीभिः   
पक्वैर्महामांसैर्नरामिषैर्बल्योदनैश्च आकुलम् । ग्रामनगरादिभ्यो बहिर्भूतम् ।   
भ्रमन्तीभिः शिवाभिः कल्याणवेषाभिरङ्गनाभिः   
पक्वैर्महद्भिर्मृष्टतमत्वात्प्रशस्यैर्मांसौदनादिभोज्यैश्चाकुलं व्याप्तं   
सर्वदोषेभ्यो बहिर्भूतमित्यपि श्लेषादारोप्यते ॥ ९ ॥  
  
कपालमालाभरणाः पीतरक्तवसासवाः ।  
आन्त्रस्रग्दामवलिता बन्धवो यस्य मातरः ॥ १० ॥  
  
मातरो वक्ष्यमाणाः । प्रेम्णा बध्नन्तीति बन्धवः सदा क्रीडासहायाः ॥ १० ॥  
  
प्रस्फुरन्मूर्धमणयश्चरन्तो मसृणाङ्गकाः ।  
भुजगा वलया यस्य प्रकचत्कनकत्विषः ॥ ११ ॥  
  
चरन्तः पर्यायेण तत्तदङ्गभूषणाय प्रसर्पन्तः । मसृणाङ्गकाः   
स्निग्धसर्वाङ्गाः दीप्यमानस्वर्णकान्तयः ॥ ११ ॥  
  
दृक्पातदग्धशैलेन्द्रं जगत्कवललालसम् ।  
भैरवाचरितं यस्य लीला सन्त्रासितासुरम् ॥ १२ ॥  
  
यस्य भैरवं भीषणमाचरितं चरित्रम् । तदेवावयुत्योदाहरति##-  
  
स्वस्थीकृतजगज्जातस्वव्यापारस्थचेतसः ।  
यदृच्छया करस्पन्दो यस्यासुरपुरक्षयः ॥ १३ ॥  
  
सत्यसङ्कल्पत्वात्कल्याणचिन्तनेनैव स्वस्थीकृतं जगज्जातं येन तथाविधमत एव   
स्वव्यापारः समाधिस्तत्स्थं चेतो यस्य तथाविधस्य यस्य यदृच्छया   
समाधिभङ्गे यः करस्पन्दः सोऽप्यासुराणि पुराणि क्षिणोत्यसुरैः सह   
नाशयतीत्यासुरपुरक्षयस्तथाविधो भवतीति विशेषः ॥ १३ ॥  
  
एकाग्रमूर्तयः स्नेहरागद्वेषविवर्जिताः ।  
स्वशना यस्य ते शैलाः सरसा अपि नीरसाः ॥ १४ ॥  
  
यस्य समाधिकाले प्रसिद्धमैकाग्र्यं पृथिवीशैलरूपतन्मूर्तिषु प्रत्यक्षं   
दृश्यत इत्याशयेनाह-एकाग्रेति । स्नेहरागद्वेषादिसर्वदोषविवर्जिताः रसा   
पृथिवी रसो जलं च तत्सहिता इति सरसा अपि स्वशनाः शोभनाशनतृप्ता इव नीरसा   
अशनायापिपासादितृष्णाशून्यास्ते प्रसिद्धा मेरुहिमवदादयः शैला यस्य हरस्य   
एकाग्रभूता ध्यानमूर्तयः प्रसिद्धा इत्यर्थः ॥ १४ ॥  
  
शिरःखुराः खुरकराः करदन्तमुखोदराः ।  
ऋक्षोष्ट्राजाहिवक्त्राश्च प्रमथा यस्य लालकाः ॥ १५ ॥  
  
इदानीं तस्य गणान्सर्वाङ्गेषु सर्वशक्तिमतो वर्णयति-शिर इति । शिरांसि खुरा   
धावनखण्डनादिखुरशक्तियन्ति येषाम् । तथा खुराश्च करा   
विचित्रशिल्पादिकरशक्तिमन्तो येषाम् । तथा कराश्च दन्तमुखोदरं   
चर्वणभक्षणावपनादिशक्तिमन्तो येषाम् । ऋक्षा भल्लूकाः उष्ट्रा अजाः अहयः   
सर्पास्तेषामिव वक्त्राणि येषां तथाविधाः प्रमथा यस्य लालकाः क्रीडासहाया   
इत्यर्थः ॥ १५ ॥  
  
तस्य नेत्रत्रयोद्भासिवदनस्यामलप्रभाः ।  
यथा गणास्तथैवान्याः परिवारो हि मातरः ॥ १६ ॥  
  
यथा गणास्तथैव सर्वाङ्गेषु सर्वशक्तिमत्यो नानाकाराननाश्च मातरस्तस्य   
परिवारः ॥ १६ ॥  
  
नृत्यन्ति मातरस्तस्य पुरो भूतगणानताः ।  
चतुर्दशविधानन्तभूतजातैकभोजनाः ॥ १७ ॥  
  
भुवनसङ्ख्यया चतुर्दशविधानि स्वसङ्ख्यया अनन्तानि भूतजातान्येकं   
मुख्यभोजनमन्नं यासाम् ॥ १७ ॥  
  
खरोष्ट्राकारवदना रक्तमेदोवसासवाः ।  
दिगन्तरविहारिण्यः शरीरावयवस्रजः ॥ १८ ॥  
  
रक्तमेदोवसाः आसव इव सदा पेया यासाम् । शरीरावयवाः शवहस्तपादादयः स्रजो   
यासाम् ॥ १८ ॥  
  
वसन्तगिरिकूटेषु व्योम्नि लोकान्तरेषु च ।  
अवटेषु श्मशानेषु शरीरेषु च देहिनाम् ॥ १९ ॥  
  
जया च विजया चैव जयन्ती चापराजिता ।  
सिद्धा रक्तालम्बुसा च उत्पला चेति देवताः ॥ २० ॥  
  
तत्कल्पस्थानां तासां नामान्याह-जया चेत्यादिना । देवता मातृदेव्यः ॥ २० ॥  
  
सर्वासामेव मातॄणामष्टावेतास्तु नायिकाः ।  
आसामनुगतास्त्वन्यास्तासामनुगताः पराः ॥ २१ ॥  
  
ननु शतकोट्यस्तु चामुण्डाः इत्यादिबहुसङ्ख्यत्वे तासां प्रसिद्धे   
कथमष्टावित्युच्यते तत्राह-सर्वासामेवेति ॥ २१ ॥  
  
तासां मध्ये महार्हाणां मातॄणां मुनिनायक ।  
अलम्बुसेति विख्याता माता मानद विद्यते ॥ २२ ॥  
  
तासां मध्ये सप्तमी या विद्यते तस्यास्तु वाहनं चण्डाख्यः काको विद्यत इति   
परेणान्वयः ॥ २२ ॥  
  
वज्रास्थितुण्डश्चण्डाख्य इन्द्रनीलाचलोपमः ।  
तस्यास्तु वाहनं काको वैष्णव्या गरुडो यथा ॥ २३ ॥  
  
इत्यष्टैश्वर्ययुक्तास्ता मातरो रौद्रचेष्टिताः ।  
कदाचिन्मिलिता व्योम्नि सर्वाः केनापि हेतुना ॥ २४ ॥  
  
इति उक्तलक्षणा मातः । केनापि विहारहेतुना ॥ २४ ॥  
  
उत्सवं परमं चक्रुः परमार्थप्रकाशकम् ।  
वामस्रोतोगता एतास्तुम्बुरुं रुद्रमाश्रिताः ॥ २५ ॥  
  
चित्तैकाग्र्यद्वारा समाधौ परमार्थभूतस्वात्मतत्त्वप्रकाशकं पानोत्सवम् ।   
वामस्रोतो वाममार्गेण परशक्त्याराधनप्रकारस्तद्गतास्तुम्बुरुनामानं   
रुद्रमूर्तिभेदमाराध्यत्वेनाश्रिताः । तुम्बुरं रुद्रं वामस्रोतो   
वामभागस्तद्गताः सत्य आश्रिता इति वा ॥ २५ ॥  
  
पूजयित्वा जगत्पूज्यौ देवौ तुम्बुरुभैरवौ ।  
विचित्रार्थाः कथाश्चकुर्मदिरामदतोषिताः ॥ २६ ॥  
  
अथेयमाययौ तासां कथावसरतः कथा ।  
अस्मानुमापतिर्देवः किं पश्यत्यवहेलया ॥ २७ ॥  
  
कथावसरतः परस्परसंवादकथाप्रयुक्तरुद्रकृतमात्रवहेलनप्रसङ्गेन   
कथा वाक् आययौ । तामेव दर्शयति-अस्मानिति ॥ २७ ॥  
  
प्रहावं दर्शयामोऽस्य पुनर्नास्माम्म्त्वसौ यथा ।  
दृष्टमात्रमहाशक्तिः करिष्यत्यवधीरणम् ॥ २८ ॥  
  
अथासौ उमापतिर्दृष्टमात्रा महती शक्तिरसात्प्रभावो येन तथाभूतः सन्   
अस्मानुद्दिश्य यथा पुनः अवधीरणमवहेलनां न करिष्यति तथा अस्य प्रभावं   
दर्शयाम इत्यन्वयः ॥ २८ ॥  
  
इति निश्चित्य ता देव्यो विवर्णवदनाङ्गिकाम् ।  
उमामेव वशीकृत्य प्रोक्षयामासुरादृताः ॥ २९ ॥  
  
उमां रुद्रशक्तिं वशीकृत्य स्वमूर्त्यन्तरत्वात्स्वाधीनां कृत्वा यज्ञे पशुमिव   
समन्त्रेणाम्भसा प्रोक्षयामासुः । विवर्णवदनाङ्गिकामित्यनेन   
वदनाद्यङ्गानां वर्णान्तरापादनेन सहसा पत्या उमा प्रोक्षितेति   
परिज्ञातुमशक्यत्वापादनं सूच्यते ॥ २९ ॥   
  
माययापहृतां भर्तुरङ्गाद्रङ्गमुपागताम् ।  
तामालोलकचां देव्यः शेपुरोदनतां गताम् ॥ ३० ॥  
  
रङ्गं मातृमण्डलमध्यम् । ओदनतां गतां कर्तुं शेपुरिव ।   
मातॄणामुमामूर्त्यन्तरत्वेन स्वात्मनि मुख्यशापायोगात्परिहासक्रीडात्वाच्च न   
स्वमूर्त्यवहेलनादोषोऽपि । ओदनतां ओदनादिसर्वभक्ष्यभोज्यलेह्यपेयात्मतां गतां   
कर्तुमिति शेषः ॥ ३० ॥  
  
पार्वतीप्रोक्षणदिने तस्मिंस्तत्र महोत्सवः ।  
बभूव तासां सर्वासां नृत्यगेयमनोहरः ॥ ३१ ॥  
  
अत्यानन्दमनुद्दामरवमेवाम्बरं बभौ ।  
दीर्घावयवविक्षेपविकासिजघनोदराः ॥ ३२ ॥  
  
अन्या जहसुरुद्दामतालक्ष्वेडाघनारवम् ।  
लसदङ्गविकारं च ध्वनत्सगिरिकाननाः ॥ ३३ ॥  
  
तालः करतालः क्ष्वेडा सिंहनादस्ताभ्यां घनारवं यथा स्यात्तथा जहसुः ॥ ३३ ॥  
  
अन्या जगुर्ध्वनच्छैलगृहमापानतोषिताः ।  
वारीव रववद्रञ्जज्जगन्मण्डलकोटरे ॥ ३४ ॥  
  
ध्वनन्तः शैला गृहाश्च यस्मिन्कर्मणि तद्यथा भवति तथा । चन्द्रोदयरागेण   
रञ्जत् रववत् ध्वनच्च समुद्रवारीव जगर्जुः ॥ ३४ ॥  
  
अन्याः पानं पपुः पुष्टचर्चिताङ्गशिरःखुरम् ।  
लीलाघुरघुरारावरणदाकाशकोटरे ॥ ३५ ॥  
  
चन्दनादिना रक्तवसासवादिना वा चर्चितान्यनुलिप्तानि पुष्टान्यङ्गानि शिर##-  
  
पपुरुदगुरथोच्चैः सत्वरा जग्मुरूचुर्जहसुरपुरहौषुः पेतुरुच्चैर्ववल्गुः ।  
ननृतुरनिशमादुः स्वादु मांसं च देव्यस्त्रिभुवनमपवृत्तं   
चक्रुरुन्मत्तवृत्ताः ॥ ३६ ॥  
  
तासामुन्मत्तवृत्तान्येव कानिचिदभिलपन्नुपसंहरति-पपुरिति । पपुः पेयानि ।   
अपुः परस्परं ररक्षुः । परस्परमुखे अग्नौ वा अहौषुः । अपवृत्तं परिवृत्तं   
स्वाचारशिक्षया अपगतसदृत्तं वा ॥ ३६ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भु० मातृव्यवहारवर्णनं नामाष्टादशः सर्गः ॥ १८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मातृव्यवहारवर्णनं नामाष्टादशः सर्गः ॥ १८ ॥  
# ०१९
एकोनविंशः सर्गः १९  
  
भुशुण्ड उवाच ।  
  
इत्युत्सवे वर्तमाने तासां वाहास्त उत्तमाः ।  
तथैव मत्ता जहसुर्ननृतुः पपुरप्यसृक् ॥ १ ॥  
  
ब्राह्मी हंस्यां चण्डयोगात्स्वजन्म भ्रातृभिः सह ।  
ब्राह्म्याः प्रसादाज्ज्ञानाप्तिः पितुः स्थानाप्तिरुच्यते ॥   
  
तासां मातॄणाम् । वाहा वाहनभूताश्चण्डादयः ॥ १ ॥  
  
तत्रैकत्रासवोन्मत्ताः काश्चिन्ननृतुरम्बरे ।  
रथहंस्यः स्थिता ब्राह्म्यः काकश्चालम्बुसारथः ॥ २ ॥  
  
तत्र तस्मिन्नुत्सवे ब्राह्म्यो ब्रह्माणीसम्बन्धिन्यो रथहंस्यः अलम्बुसाया रथो   
वाहनभूतश्चण्डाख्यः काकश्च एकत्र स्थिता ननृतुः ॥ २ ॥  
  
नृत्यन्तीनां च हंसीनां पिबन्तीनामथासवम् ।  
तले चाब्धितटानां तु रतिः सम्यगजायत ॥ ३ ॥  
  
अब्धितटानां वेलानां तले समभूप्रदेशे इति उद्दीपनविभावोक्तिः । रतिरनुरागः ॥ ३ ॥  
  
सञ्जातरतयो मत्ताः सर्वा हंस्यः क्रमेण ताः ।  
रेमिरे सह काकेनाप्यथ मत्तास्तदा किल ॥ ४ ॥  
  
मत्तत्वादेवोत्कृष्टजातीनामपि हंसीनां निकृष्टजातीयेनापि काकेन सह   
रतिरनुचितापि सम्पन्नेति सूचनायापिशब्दः ॥ ४ ॥  
  
सप्तानां कुलहंसीनां दयितो वायसस्त्वसो ।  
क्रमेणारमतैकत्र यावदन्योन्यमीप्सितम् ॥ ५ ॥  
  
एकत्रेति वीप्सितम् । एकैकस्यां हंस्यां   
यावदन्योन्यमीप्सितमिच्छापूर्तिस्तावदरसतेत्यथः ॥ ५ ॥  
  
अथ ता गर्भधारिण्यो बभूवुरतितोषिताः ।  
देव्यश्च कृतनृत्यास्ताः सुप्रशान्तमथाययुः ॥ ६ ॥  
  
अथ कृतोत्सवकृत्यास्ता देव्यो मातरश्र   
स्वमायाचेष्टाऽविमर्शात्सुप्रशान्तमक्रुध्यन्तं रुद्रं ययुः ॥ ६ ॥  
  
ददुरोदनतां यातमीश्वराय प्रियामुमाम् ।  
भोजनाय महामायां देव्यस्ताः शूलपाणये ॥ ७ ॥  
  
अत एव ओदनतां यातामुमां तस्मै ईश्वराय भोजनाय ददुः ॥ ७ ॥  
  
प्रिया मे भोजने दत्तेत्येवं च शशिशेखरः ।  
बुद्ध्वा बभूव रुषितो यदा मातृगणं प्रति ॥ ८ ॥  
  
यदा शशिशेखरो मे प्रिया भोजने दत्तेति बुद्ध्वा मातृगणं प्रति रुषितो बभूव   
तदा ता मातरस्तां पार्वतीं स्वाङ्गदानेन स्वस्वाङ्गैः शिर##-  
द्वयोरन्वयः ॥ ८ ॥  
  
तदा तास्तां समुत्पाद्य स्वाङ्गदानेन वै पुनः ।  
ददुर्भूयो विवाहेन पार्वतीमिन्दुमौलये ॥ ९ ॥  
  
ततो देव्यो हरश्चैव परिवारस्तथैतयोः ।  
सर्वे सन्तुष्टमनसः स्वां स्वामुपययुर्दिशम् ॥ १० ॥  
  
एतयोर्देवीहरयोः । मातॄणां देव्यंशत्वेनैकीकारादेकशेषे द्विवचनम् ॥ १० ॥  
  
अन्तर्वत्न्यो बभूवस्ता ब्राह्म्यो हंस्यो मुनीश्वरम् ।  
वृत्तान्तं कथयामासुर्ब्राह्म्या देव्या यथास्थितम् ॥ ११ ॥  
  
अन्तर्वत्न्यो गर्भिण्यः ॥ ११ ॥  
  
ब्राह्म्युवाच ।  
  
हे वत्स्यः साम्प्रतं वत्सवयो मे रथकर्मणि ।  
न समर्था भवन्त्यो हि खैरं चरत साम्प्रतम् ॥ १२ ॥  
  
वत्सवत्यो गर्भिण्यः ॥ १२ ॥  
  
इति गर्भालसा हंसीरुक्त्वा देवी दयापरा ।  
निर्विकल्पसमाधाने ब्राह्मी तस्थौ यथासुखम् ॥ १३ ॥  
  
इति उक्ता तदनुग्रहाय सञ्चारं विहाय निर्विकल्पाख्ये समाधाने समाधौ ॥ १३ ॥  
  
अजनाभिसरोजान्तवैरिञ्चकमलाकरे ।  
गर्भालसा विचेरुस्ता राजहंस्यो मुनीश्वर ॥ १४ ॥  
  
अजस्य विष्णोर्नाभिसरोजस्यान्ते मूले वैरिञ्चस्य कमलस्याकरे उत्पत्तिस्थाने विचेरुः ॥ १४   
॥  
  
एवं विपक्वगर्भास्ता नाभीकमलपल्लवे ।  
सुवते स्म मृदून्यण्डान्यथ वल्ल्य इवाङ्कुरान् ॥ १५ ॥  
  
नाभिकमलस्य पल्लवे किसलयप्रदेशे ॥ १५ ॥  
  
तानि कालं समासाद्य ततोऽण्डान्येकविंशतिः ।  
गर्भाक्रान्त्या द्विधा जग्मुर्ब्रह्माण्डानीव सारवत् ॥ १६ ॥  
  
गर्भाक्रान्त्या परिपक्वगर्भपादविक्षेपेण द्विधा जग्मुः अभिद्यन्त । यथा सारवत्   
सारवन्ति व्यत्ययेनैकवचनम् । ब्रह्माण्डानि स्वर्णरजतखर्पराभ्यामभिद्यन्त   
तद्वत् ॥ १६ ॥  
  
अण्डेभ्यस्तेभ्य एवं हि जाता वयमिमे मुने ।  
भ्रातरश्चण्डतनया वायसा एकविंशतिः ॥ १७ ॥  
  
ते सञ्जाता गता वृद्धिं तस्मिन्कमलपल्लवे ।  
सञ्जातपक्षाः सम्पन्ना गगनोड्डयने क्षमाः ॥ १८ ॥  
  
मातृभिः सह हंसीभिर्ब्राह्मी भगवती ततः ।  
चिरमाराधिता सम्यक्समाधिविरता सती ॥ १९ ॥  
  
ज्ञातज्ञेयः कथं भवान् इत्यस्य प्रश्रस्योत्तरं वक्तुमुपक्रमते##-  
  
प्रसादपरया काले भगवत्या ततः स्वयम् ।  
तथाङ्गानुगृहीता स्मो येन मुक्ता वयं स्थिताः ॥ २० ॥  
  
तथा तादृशेन तत्त्वसाक्षात्कारकलेनै अनुगृहीताः स्मः ॥ २० ॥  
  
संशान्तमनसः शान्ता एकान्ते ध्यानसंस्थितौ ।  
तिष्ठाम इति निश्चित्य पितुः पार्श्वे वयं गताः ॥ २१ ॥  
  
तिष्ठामः स्थास्याम इति निश्चित्य पितुः पार्श्वे विन्ध्यकच्छे ॥ २१ ॥  
  
आलिङ्गितास्ततः पित्रा पूजितालम्बुसा वयम् ।  
तया दृष्टाः प्रसादेन संस्थितास्तत्र संयताः ॥ २२ ॥  
  
पूजिता अलम्बुसा यैः । संयता विनयादिगुणयन्त्रिताः ॥ २२ ॥  
  
चण्ड उवाच ।  
  
पुत्राः कच्चिदपर्यन्तवासनातन्तुगुण्ठितात् ।  
भवन्तो निर्गता नूनमस्मात्संसारजालकात् ॥ २३ ॥  
  
संसारलक्षणाज्जालकात्पक्षिबन्धनानायान्निर्गताः कच्चिदितीष्टप्रश्ने ॥ २३ ॥  
  
नो चेद्वयं भगवतीं तदिमां भृत्यवत्सलाम् ।  
प्रार्थयामो यथा यूयं भवथ ज्ञानपारगाः ॥ २४ ॥  
  
तत्तदर्थम् । भवथ भविष्यथ ॥ २४ ॥  
  
काका ऊचुः ।  
  
तात ज्ञातमलं ज्ञेयं ब्राह्म्या देव्याः प्रसादतः ।  
किन्त्वेकान्तस्थितेः स्थानमभिवाञ्छाम उत्तमम् ॥ २५ ॥  
  
एकान्ते स्थितेरवस्थानस्य योग्यं स्थानं निवासमभिवाञ्छामः ॥ २५ ॥  
  
चण्ड उवाच ।  
  
सर्वरत्नगणाधारः समस्तसुरसंश्रयः ।  
अस्ति ह्येव महोत्सेधो मेरुर्नाम महीधरः ॥ २६ ॥  
  
लसच्चन्द्रार्कदीपस्य भूतवृन्दकलत्रिणः ।  
ब्रह्माण्डमण्डपस्यान्तःस्तम्भः कनकनिर्मितः ॥ २७ ॥  
  
मेरुमेव वर्णयति-लसदित्यादिना । भूतवृन्दैः प्राणिसमूहैः कलत्रिणः   
कुटुम्बिनो ब्रह्माण्डलक्षणस्य मण्डपस्य गृहस्य अन्तःस्तम्भो मध्यस्तम्भः   
॥ २७ ॥  
  
सौवर्णचन्द्रपीठाढ्यो रत्नाढ्य शिखराङ्गुलिः ।  
ध्वनद्द्वीपाब्धिवलयो भुवेवोन्नमितो भुजः ॥ २८ ॥  
  
सौवर्णेन चन्द्राकारेण पीठेन मूलबन्धाङ्गसदृशेन किम्पुरुषादिवर्षगणेन   
आढ्यः सम्पन्नः रत्नमयैरङ्गुलीयकैराढ्याः शिखराण्येवाङ्गुलयो यस्य   
ध्वनन्तो द्वीपा अब्धयश्च वलया यस्य । ईदृशो भुवा उन्नमित ऊर्ध्वीकृतो भुज   
इव स्थितः ॥ २८ ॥  
  
वृतः कुलाद्रिसामन्तैर्जम्बूद्वीपासने स्थितः ।  
राजा चन्द्रार्कनयने भ्रमयञ्छैलसंससि ॥ २९ ॥  
  
तमेव राजत्वेन वर्णयति-वृत इत्यादिभिः । जम्बूद्वीपलक्षणे आसने सिंहासने   
राजा शैलानामिति शेषः । अत एव शैलसंससि चन्द्रार्कलक्षणे नयने भ्रमयन् ॥ २९ ॥  
  
तारौघमालतीमाल्यो दिग्दशैकाम्बराम्बरः ।  
नागजातिद्वयस्थात्मा नाकनायकभूषणः ॥ ३० ॥  
  
तारौघा एव मालतीमाल्यानि यस्य । दिश एव दशा यस्य   
तथाविधमेकमम्बरमाकाशमेवाम्बरं वस्त्रं यस्य । नागशब्दार्थभूतस्य   
सर्पगजजातिद्वयस्य आधारः [नागजातिद्वयस्य स्था स्थितिर्यस्मिन्नेवंविध आत्मा   
स्वरूपं यस्येति समासे फलितोऽयमर्थः । स्था इत्यत्र भावे क्विप् ।] । नाकनायका   
इन्द्रादय एव भूषणानि यस्य ॥ ३० ॥  
  
दिगङ्गनाभिरभितो रम्याभिः पुरभूषणैः ।  
एष निस्यन्दिभिः शीतैर्वीजितो घनचामरैः ॥ ३१ ॥  
  
घना मेघास्तल्लक्षणैर्नीलश्वेतादिचामरैः ॥ ३१ ॥  
  
षोडशास्य सहस्राणि योजनानामधः क्षितौ ।  
स्थिताः पादाः प्रपूज्यन्ते नागासुरमहोरगैः ॥ ३२ ॥  
  
अशीतिश्च सहस्राणि देहोऽस्यार्केन्दुलोचनः ।  
पूज्यते नाकसदने सुरगन्धर्वकिन्नरैः ॥ ३३ ॥  
  
पूज्यते सेव्यते ॥ ३३ ॥  
  
चतुर्दशविधान्येनं गृहस्थमिव बान्धवाः ।  
उपजीवन्ति भूतानि मिथो दृष्टपुरास्पदम् ॥ ३४ ॥  
  
ब्रह्मर्षयो देवर्षयो राजर्षयो देवाः पितरो गन्धर्वाः किन्नरा अप्सरसो विद्याधरा   
यक्षा रक्षांसि प्रमथा गुह्यका नागाश्चेति चतुर्दशविधानि   
भूतान्यतिविस्तीर्णत्वान्मिथो न दृष्टानि पुराणि आस्पदानि स्थानानि च यत्र तद्यथा   
स्यात्तथा उपजीवन्ति ॥ ३४ ॥  
  
अस्य त्वीशानदिग्भागे पद्मरागमयं बृहत् ।  
विद्यते शृङ्गमपरो दिवाकर इवोदितः ॥ ३५ ॥  
  
अस्यास्ति पृष्ठे भूतौघवृतः कल्पतरुर्महान् ।  
जगतः शिखरादर्शे प्रतिबिम्बमिव स्थितः ॥ ३६ ॥  
  
शिखरलक्षणे विद्रुमादर्शे जगतः प्रतिबिम्बमिव स्थितः कल्पतरुः ॥ ३६ ॥  
  
तस्यास्ति दक्षिणस्कन्धे शाखा कनकपल्लवा ।  
रत्नस्तबकनीरन्ध्रा चन्द्रबिम्बोल्लसत्फला ॥ ३७ ॥  
  
चन्द्रबिम्बानीवोल्लसन्ति फलानि यस्याम् ॥ ३७ ॥  
  
तत्र पूर्वं मया नीडं कृतमासीत्स्फुरन्मणि ।  
देव्यां ध्याननिषण्णायां यस्मिन्किल रमे सुताः ॥ ३८ ॥  
  
स्फुरन्तो मणयो यस्मिंस्तथाविधं नीडम् ॥ ३८ ॥  
  
रत्नपुष्पदलच्छन्नं रसायनफलान्वितम् ।  
चिन्तामणिशलाकाभिर्विहितालिन्दसंस्थिति ॥ ३९ ॥  
  
चिन्तामणिशलाकाभिर्विहिता अलिन्दसंस्थितिर्बहिर्द्वारप्रकोष्ठरचना यस्मिन् ॥ ३९ ॥  
  
बुद्धिपूर्वसमाचारैः सम्पूर्णं काकपुत्रकैः ।  
शीतलाभ्यन्तरं हृदं पूरितं कुसुमोत्करैः ॥ ४० ॥  
  
बुद्धिपूर्वसमाचारैर्विचारपूर्वव्यवहारशीलैः ॥ ४० ॥  
  
तद्गच्छत सुता नीडं दुर्गं नाकवतामपि ।  
भोगं मोक्षं च तत्रस्था निर्विघ्नमलमाप्म्यथ ॥ ४१ ॥  
  
नाकवतां देवानामपि दुर्गम् ॥ ४१ ॥  
  
इत्युक्त्वास्मान्पिता तत्र चुचुम्बाभ्यालिलिङ्ग च ।  
ददौ देव्या यदानीतमस्मभ्यं च तदामिषम् ॥ ४२ ॥  
  
आमिषं मांसम् ॥ ४२ ॥  
  
तद्भुक्त्वा चरणौ देव्याः पितुश्चैवाभिवाद्य च ।  
विन्ध्यकच्छाद्वयन्न् तस्मात्स्थानादालम्बुसात्प्लुताः ॥ ४३ ॥  
  
आलम्बुसादलम्बुसानिवासात् ॥ ४३ ॥  
  
क्रमेणाकाशमुल्लङ्घ्य निर्गत्याम्बुदकोटरैः ।  
पवनस्कन्धमासाद्य वन्दितव्योमचारिणः ॥ ४४ ॥  
  
वन्दिता व्योमचारिणो देवा यैः ॥ ४४ ॥  
  
परिहृत्य दिनाधीशं लोकान्तरपुरं गताः ।  
स्वर्गमुल्लङ्घ्य याताः स्मो ब्रह्मलोकं मुनीश्वर ॥ ४५ ॥  
  
अस्माल्लोकाल्लोकान्तरं स्वर्गस्तत्पुरममरावतीम् ॥ ४५ ॥  
  
प्रणामपूर्वं तत्रैतद्यथावत्तत्पितुर्वचः ।  
मात्रे च भगवत्यै च ब्राह्म्यै चाशु निवेदितम् ॥ ४६ ॥  
  
तत्र ब्रह्मलोके ॥ ४६ ॥  
  
ताभ्यां सस्नेहमालिङ्ग्य गच्छतेत्याज्ञयैधिताः ।  
वयं कृतनमस्कारा ब्रह्मलोकाद्विनिर्गताः ॥ ४७ ॥  
  
गच्छतेति आज्ञया-आज्ञादानेनाशिषा च एधिता वर्धिताः ॥ ४७ ॥  
  
उल्लङ्घ्य लोकपालानां पुरीस्तपनभास्वराः ।  
आकाशगामिनो लोलाः पवनस्कन्धचारिणः ॥ ४८ ॥  
  
तपनवद्भास्वराः ॥ ४८ ॥  
  
इमं कल्पतरुं प्राप्य निजं नीडं प्रविश्य च ।  
दूरस्थबाधास्तिष्ठामो मुने मौनमवस्थिताः ॥ ४९ ॥  
  
मौनं यथा स्यात्तथा अवस्थिताः । सदा समाघिपरा इति यावत् ॥ ४९ ॥  
  
जाता यथा वयमिमे स्थितिमागताश्च सम्प्राप्य बोधमुपशान्तधियो यथावत् ।  
एतत्तदुक्तमविखण्डमलं मया ते शेषेण मां समनुशाधि महानुभाव ॥   
५० ॥  
  
उक्तमुपसंहरति-जाता इति । हे महानुभाव वयं जाताः । यथा च   
यथावद्बोधं सम्प्राप्य स्थितिमेतत्स्थाननिवासमागताश्चेत्येतत्प्रश्नत्रयोत्तरं   
सर्वमविखण्डं यथा स्यात्तथा ते तुभ्यमुक्तम् । अतः परं शेषेणावशिष्टेन   
कियदायुश्च ते साधो वृत्तं स्मरसि किं च वा इति प्रश्नद्वयोत्तरेणान्येन   
वक्तव्यनिमित्तेन मां सम्यगनुशाधि आज्ञापय तदपि तुभ्यं वदिष्यामीत्यर्थः ॥   
५० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्र० पू०   
भुशुम्० आलयलाभो नामैकोनविंशतितमः सर्गः ॥ १९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धेआलयलाभो   
नामैकोनविंशतितमः सर्गः ॥ १९ ॥  
  
  
# ०२०
विंशः सर्गः २०  
  
भुशुण्ड उवाच ।  
  
आसीत्किञ्चित्पुरा कल्पे जगद्यच्चिरमास्थितम् ।  
सन्निवेशेन चैतद्वदद्यापि च न दूरगम् ॥ १ ॥  
  
प्रतिकल्पं जगत्साम्यं भ्रातॄणां निधनं तथा ।  
प्रलयेऽपि भुशुण्डोऽत्र स्वचित्तस्थैर्यमुक्तवान् ॥  
  
तत्र वृत्तं स्मरसि किम्च वा इति प्रश्नस्य विस्तरेणोत्तरं वक्तुकामो   
वक्ष्यमाणबहुकल्पस्वजीवनोक्तेः इम कल्पतरुं प्राप्य निजनीडं प्रविश्य च   
इत्याद्युक्तेश्च पूर्वोत्तरविरोधाशङ्का मा भूदिति कल्पवृक्षमेर्वादीनां   
प्रतिकल्पं संस्थानसाम्यादैक्यवाद इत्याशनं दर्शयति-आसीदित्यादिना । पुरा   
अस्यज्जन्महेतौ कल्पे यत् किञ्चिज्जगत् पदार्थवृन्दं चिरमास्थितं तत्सन्निवेशेन   
अवयवसंस्थानाकृत्यादिना एतद्वत् एतत्कल्पीयपदार्थवदेव आसीत् । अतस्तदद्यापि न   
दूरगं अभेदारोपात्सन्निहितमेवन्ति बुद्ध्या इमं कल्पतरुमित्यादिनिर्देश इत्यर्थः ॥   
१ ॥  
  
तदेतद्वृत्तमभ्यासाद्वर्तमानेन वर्णितम् ।  
मया मुनीन्द्र बोधाय प्राग्जन्मसाम्यदर्शिना ॥ २ ॥  
  
तत्तस्माद्वृत्तमतीतमपि जगद्भ्रान्त्यभ्यासाद्वर्तमानेन जगता ऐक्येन वर्णितम् ॥ २   
॥  
  
अद्य मे फलितं पुण्यैश्चिरकालोपसम्भृतैः ।  
निर्विघ्नमेव पश्यामि यद्भवन्तं मुने ततः ॥ ३ ॥  
  
तत्र दीर्घकथाप्रस्तावे पूजाविलम्बो मा भूदिति प्रथमं पूजास्वीकारं प्रार्थयितुं   
स्तुत्या अभिमुखीकरोति-अद्येति द्वाभ्याम् ॥ ३ ॥  
  
इदं नीडमिमां शाखामहं चायमयं द्रुमः ।   
अद्य पावनतां प्राप्तान्येतानि तव दर्शनात् ॥ ४ ॥  
  
इमां शाखामनुगतमिदं नीडम् । एतानीति नपुंसकमनपुंसकेन इति   
नपुंसकैकशेषः ॥ ४ ॥  
  
इदमर्घ्यमिदं पाद्यं गृहीत्वा विहगार्पितम् ।  
नूनं पावनतां नीत्वा शेषेणादिश चाशु भोः ॥ ५ ॥  
  
शेषेणावशिष्टसेवाविषयेण निमित्तेन आदिश प्रश्नान्वक्तुमित्यर्थः ॥ ५ ॥  
  
श्रीवसिष्ठ उवाच ।  
  
इदमर्घ्यं च पाद्यं च भूयो दत्तवति स्वयम् ।  
भुशुण्डविहगे तस्मिन्निदं रामाहमुक्तवान् ॥ ६ ॥  
  
भूयः द्वितीयवारम् । उक्तवान् पृष्टवान् ॥ ६ ॥  
  
भ्रातरस्ते विहङ्गेश तादृक्सत्त्वा महाधियः ।  
इह कस्मान्न दृश्यन्ते त्वमेवैको हि दृश्यसे ॥ ७ ॥  
  
भुशुण्ड उवाच ।  
  
तिष्ठतामिह नः कालो महानतिगतो मुने ।  
युगानां पङ्क्तयः क्षीणा दिवसानामिवानघ ॥ ८ ॥  
  
एतावताथ कालेन सर्व एव ममानुजाः ।  
तनूस्तृणमिव त्यक्त्वा शिवे परिणताः पदे ॥ ९ ॥  
  
तनूः शरीराणि ॥ ९ ॥  
  
दीर्घायुषो महान्तोऽपि सन्तोऽपि बलिनोऽपि च ।  
सर्व एव निगीर्यन्ते कालेनाकलितात्मना ॥ १० ॥  
  
अकलितात्मना अलक्षितस्वरूपेण ॥ १० ॥  
  
श्रीवसिष्ठ उवाच ।  
  
स्कन्धव्यूढार्कशशिषु वहत्स्वविरतं जवात् ।  
वातस्कन्धातिवातेषु कच्चित्तात न खिद्यसे ॥ ११ ॥  
  
स्कन्धेषु मालेव व्यूढा अर्का द्वादशादित्याः शशिनश्च यैस्तथाविधेषु   
वातस्कन्धप्रवाहादिमरुदतिक्रामिषु प्रलयवायुभेदेषु ॥ ११ ॥  
  
दग्धोदयास्तशैलेन्द्रवनव्यूहै रवेः करैः ।  
चिरमत्यन्तमासन्नैः कच्चित्तात न खिद्यसे ॥ १२ ॥  
  
इन्दोरथ करैः शीतैः पाषाणीकृतवारिभिः ।  
आसन्नकरकापातैः कच्चित्तात न खिद्यसे ॥ १३ ॥  
  
पाषाणवद्धनीकृतानि वारीणि यैस्तथाविधेरिन्दोः   
करैरासन्नप्रलयाम्बुदकरकापातैऽस्च ॥ १३ ॥  
  
अजस्रमिह विश्रान्तैः कल्पजीमूतमण्डलैः ।  
परशुच्छेदनीहारैः कच्चित्तात न खिद्यसे ॥ १४ ॥  
  
इह मेरुशिखरे विश्रान्तैः परशूनपि छिन्दन्ति क्षतधारान्कुर्वन्ति शिलीभूता नीहारा   
येभ्यस्तैः ॥ १४ ॥  
  
विषमैर्जागतैः क्षोभैरुच्चैस्तरपदस्थितः ।  
कथं न क्षोभमायाति कल्पवृक्षोऽयमुन्नतः ॥ १५ ॥  
  
भुशुण्ड उवाच ।  
  
निरालम्बास्पदा ब्रह्मन्सर्वलोकावहेलिता ।  
तुच्छेद्यं सर्वभूतानां मध्ये विहगजीविका ॥ १६ ॥  
  
कृच्छ्रकालेषु महतामपि खेदः सम्भावितः किं पुनर्विहगाधमयोनिज तस्य   
मम तथापि विवेकप्रभावान्न खेदप्रसक्तिरिति वक्तुं स्वयोनिजीविकाया   
इतरजीविकापेक्षया फल्गुतामाह-निरालम्बेति । निरालम्ब आकाशस्तदास्पदा ॥ १६ ॥  
  
ईदृशेषु च भूतेषु निर्जनेषु [निर्जरेषु इति पाठः ।] वनेषु च ।  
कल्पितास्थास्थितिर्धात्रा शून्ये वा व्योमवर्त्मनि ॥ १७ ॥  
  
ईदृशेषु फल्गुष्वपि भूतेषु योनिषु । धात्रा आस्थया प्रीत्या स्थितिर्जीविका कल्पिता   
तच्चित्रमित्यर्थः । इवार्थे वाशब्दः ॥ १७ ॥  
  
कथमस्यां प्रभो जातौ जातस्य चिरजीविनः ।  
आशापाशनिबद्धस्य विहगस्य विशोकिता ॥ १८ ॥  
  
वयं तु भगवन्नित्यमात्मसन्तोषमास्थिताः ।  
न कदाचन नीरूपे मुह्यामो जातविभ्रमैः ॥ १९ ॥  
  
नीरूपे निःस्वरूपे ॥ १९ ॥  
  
स्वभावमात्रसन्तुष्टाः कष्टैर्मुक्ता विचेष्टितैः ।  
क्षिपामः केवलं कालमस्मिन्ब्रह्मन्निजालये ॥ २० ॥  
  
कष्टैः क्लेशफलैः परपीडादिविचेष्टितैर्मुक्ताः ॥ २० ॥  
  
न जीवितान्न मरणात्कर्मदेहस्य रोधनम् ।  
यथा स्थितेन तिष्ठामस्तथैवास्तङ्गतेहिताः ॥ २१ ॥  
  
जीविताज्जीवनात् । देहस्य कर्म ऐहिकामुष्मिकफलार्था क्रियाम् । नापि मरणाद्देहस्य   
रोधनं नाशं वाञ्छामेत्युभयत्र शेषः । यथा इदानीं स्थितेन   
नित्यसिद्धनिरतिशयानन्दात्मस्वभावेन तिष्ठामस्तथैवाग्रेऽपि तेनैवास्तङ्गतेहिताः   
पूर्णकामाः स्थास्याम इत्यर्थः ॥ २१ ॥  
  
आलोकिता लोकदशा दृष्टा दृष्टान्तदृष्टयः ।  
नूनं सन्त्यक्तमस्माकं मनसा चञ्चलं वपुः ॥ २२ ॥  
  
लोकानां दशा जन्ममरणाद्यनर्थदशा । मिथ्यात्वनिर्णायिकाः   
स्वप्नादिदृष्टान्तदृष्टयो दृष्टाः ॥ २२ ॥  
  
अनारतनिजालोके नित्यं चापरितापिनि ।  
कल्पागस्योपरि सदा वेद्मि कालकलागतिम् ॥ २३ ॥  
  
तत्र तावत्कल्पान्तपर्यन्तं कल्पवृक्षप्रभावादेव नास्माकं   
खेदप्रसक्तिरित्याह-अनारतेत्यादिना । कल्पागस्य कल्पवृक्षस्य ॥ २३ ॥  
  
रत्नगुच्छप्रकाशाढ्ये ब्रह्मन्कल्पलतागृहे ।  
प्राणापानप्रवाहेण वेद्मि कल्पमखण्डितम् ॥ २४ ॥  
  
प्रकाशबहुलत्वादविज्ञेयदिनरात्रिविभागेऽत्र कथं कालकलागतिं वेत्सि तत्राह##-  
  
अविज्ञातदिवारात्रौ ह्यस्मिन्नुच्चैः शिलोच्चये ।  
जानामि निजया बुद्ध्या लोककालक्रमस्थितिम् ॥ २५ ॥  
  
सारासारपरिच्छेदि बोधाद्विश्रान्तिमागतम् ।  
निरस्तचापलं शान्तं सुस्थिरं मे मुने मनः ॥ २६ ॥  
  
मनःस्थैर्यबलादपि न मे खेदप्रसक्तिरित्याशयेनाह-सारेति ॥ २६ ॥  
  
संसारव्यवहारोत्थैराशापाशैरसन्मयैः ।  
उद्गारैरिव बूकाकोन वैवश्यं व्रजाम्यहम् ॥ २७ ॥  
  
उद्गारध्वनिप्रायैरल्पध्वनिभिः प्राकृतो भूकाक इव नाहं वैवश्यं भयं   
व्रजाति ॥ २७ ॥  
  
परोपशमधर्मिण्या वयमालोकशीतया ।  
पश्यन्तो जागतीं मायां धिया धैर्यमुपागताः ॥ २८ ॥  
  
धीरत्वादपि नास्माकं खेदप्रसक्तिरित्याह-परेति ॥ २८ ॥  
  
भीमास्वपि महाबुद्धे दशास्वचलबुद्धयः ।  
विनिर्मलोपलाकाराः सम्प्राप्तासु यथाक्रमम् ॥ २९ ॥  
  
दशाक्रममनुसृत्य भीमास्वपि दशासु सम्प्राप्तासु विनिर्मलोपलः   
स्फटिकादिस्तदाकारास्तत्सदृशाः ॥ २९ ॥  
  
इयमारम्भसुभगा तरला जागती स्थितिः ।  
भूयो भूयः परामृष्टा न च किम्च न बाधते ॥ ३० ॥  
  
जगत्तत्त्वस्य भूयो विमर्शबलादपि न खेदप्रसक्तिरित्याह-इयमिति ॥ ३० ॥  
  
सर्वाण्येव प्रयान्त्येव समायान्ति च वा न वा ।  
भगवन्भूतजालानि भयमस्माकमत्र किम् ॥ ३१ ॥  
  
जातस्य हि ध्रुवो मृत्युर्ध्रुवं जन्म मृतस्य च इति भगवद्दर्शितदिशा   
सर्वसाधारणे दुःखेअपरिहार्यतानिश्चयाद्वा न भयप्रक्तिरित्याह-सर्वाणीति । वा   
अथवा न वा प्रयान्ति न वा समायान्ति । परमार्थदृशेत्यर्थः ॥ ३१ ॥  
  
भूतजालतरङ्गिण्या विशन्त्याः कालसागरे ।  
वयं संसारसरितस्तटस्था अप्यनादृताः ॥ ३२ ॥  
  
तत्त्वज्ञस्य स्वस्य तटस्थतया सर्वभूतसंसारद्रष्टृत्वात्तत्रादराभावाच्च न   
भयप्रसक्तिरित्याह-भूतेति ॥ ३२ ॥  
  
नोज्झामो न च गृह्णीमस्तिष्ठामो नेह च स्थिताः ।  
मृदुपादा दृशा क्रूरा वयमस्मिन्द्रुमे स्थिताः ॥ ३३ ॥  
  
व्यवहारमात्रसिद्धये सकण्टकभुवीव सावधानतया संसारे   
क्रमणान्मृदुपादाः । तत्त्वदृशा संसारोच्छेदित्वात्क्रूराः ॥ ३३ ॥  
  
वीतशोकभयायासैस्त्वादृशैः पुरुषोत्तमैः ।  
तुष्टैरनुगृहीताः स्मः संस्थिता विगतामयाः ॥ ३४ ॥  
  
महतामनुग्रहादपि न नः खेदप्रसक्तिरित्याह-वीतेति ॥ ३४ ॥  
  
ततस्ततश्च पर्यस्तं लुठितं न च वृत्तिषु ।  
नापरामृष्टतत्त्वार्थमस्माकं भगवन्मनः ॥ ३५ ॥  
  
व्यवहारमात्रसिद्धये ततस्ततः पर्यस्तमपि रागादिवृत्तिषु न लुठितम् ॥ ३५ …  
  
निर्विकारे गतक्षोभे चात्मन्युपशमं गते ।  
चित्तरङ्गाः प्रबुद्धाः स्मः पर्वणीव महाब्धयः ॥ ३६ ॥  
  
चितः सर्वतो ब्रह्माकारवृत्तिचन्द्रोदयोद्रिक्तबोधा एव तरङ्गा येषां तथाविधाः   
सन्तः पर्वणि महाब्धय इव प्रबुद्धाः स्मः ॥ ३६ ॥  
  
भवदागमनाद्ब्रह्मन्निदानीं मुदिताशयाः ।  
मन्दरोद्धूतसर्वाङ्गः क्षीरोदो येन तन्यते ॥ ३७ ॥  
  
तादृशा वयं इदानीं भवदागमनाद्धेतोः । येनोद्देशेन क्षीरोदः क्षीरसागरो   
मन्दरोद्धूतसर्वाङ्गो निर्मथ्यमानस्तन्यते तेनामृतेन मुदिताशयाः सम्पन्ना   
इत्यर्थः । खन्यते इति पाठेऽप्यवदार्यते मथ्यत इत्येवार्थः ॥ ३७ ॥  
  
नातः परतरं किञ्चिन्मन्ये कुशलमात्मनः ।  
सन्तो यदनुगम्यन्ते सन्त्यक्तसकलैषणाः ॥ ३८ ॥  
  
आपातमात्ररम्येभ्यो भोगेभ्यः किमवाप्यते ।  
सत्सङ्गचिन्तामणितः सर्वसारमवाप्यते ॥ ३९ ॥  
  
सर्वसारं ज्ञानम् ॥ ३९ ॥  
  
स्निग्धगम्भीरमसृणमधुरोदारधीरवाक् ।  
त्रैलोक्यपद्मकोशेऽस्मिंस्त्वमेकः षट्पदायसे ॥ ४० ॥  
  
अधिगतपरमात्मनोऽपि मन्ये भवदवलोकनऽसान्तदुष्कृतस्य ।  
मम सफलमिहाद्य जन्म साधो सकलभयापहरो हि साधुसङ्गः ॥ ४१ ॥  
  
भवदवलोकनेन शान्तं दुष्कृतं दुष्टप्रारब्धं यस्य तथाविधस्य मम   
जन्म अद्य सफलं निरतिशयानन्दफलयुक्तमभूदित्यर्थः ॥ ४१ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०   
भुशुण्डोपाख्याने भुशुण्डस्वरूपनिरूपणं नाम विंशः सर्गः ॥ २० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भुशुण्डस्वरूपनिर्वाणं नाम विंशः सर्गः ॥ २० ॥  
  
# ०२१
एकविंशः सर्गः २१  
  
भुशुण्ड उवाच ।  
  
युगक्षोभेषु घोरेषु वाक्यासु विषमासु च ।  
सुस्थिरः कल्पवृक्षोऽयं न कदाचन कम्पते ॥ १ ॥  
  
कल्पवृक्षस्य माहात्म्यं प्रलये धारणास्थितिः ।  
नियतिर्भूरिचित्रार्थस्मृतिश्चात्रोपवर्ण्यते ॥   
  
अगम्योऽयं समग्राणां लोकान्तरविहारिणाम् ।  
भूतानां तेन तिष्ठाम इह साधो सुखेन वै ॥ २ ॥  
  
स्वाश्रयकल्पवृक्षमाहात्म्योपवर्णने युगान्तोत्पातादिषु स्वस्य   
खेदाप्रसक्तिप्रपञ्चनमुखेन वृत्तं स्मरसि किम्च वेति प्रश्नोत्तरं   
वक्तुमुपक्रमते-युगक्षोभेष्वित्यादिना ॥ १ ॥ २ ॥  
  
हिरण्याक्षो धरापीठं द्वीपसप्तकवेष्टितम् ।  
यदा जहार तरसा नाकम्पत तदा तरुः ॥ ३ ॥  
  
यद्यपि धरया सह कल्पवृक्षस्यापि हरणं विद्यत एव तथापि   
दिव्यप्रभावबलान्नाकम्पतेत्याशयः ॥ ३ ॥  
  
यदा लोलायितवपुर्बभूवामरपर्वतः ।  
सर्वतो दत्तसाम्याद्रिस्तदा नाकम्पत द्रुमः ॥ ४ ॥  
  
सर्वतो दत्ताः साम्याय स्तम्भोपष्टम्भशिलावदद्रयो यस्य तथाविधोऽमरपर्वतः ।   
अर्थाद्वराहेण पुनर्भूमिप्रतिष्ठापनदशायामिति गम्यते ॥ ४ ॥  
  
भुजावष्टम्भविनमन्मेरुर्नारायणो यदा ।  
मन्दरं प्रोद्दधाराद्रिं तदा नाकम्पत द्रुमः ॥ ५ ॥  
  
भुजेति । अत्रापि चतुर्भुजो द्वाभ्यां भुजाभ्यां मेरुमवष्टभ्येतराभ्यां मन्दरं   
प्रोद्दधारेति गम्यते ॥ ५ ॥  
  
यदा सुरासुरक्षोभपतच्चन्द्रार्कमण्डलम् ।  
आसीज्जगदतिक्षुब्धं तदा नाकम्पत द्रुमः ॥ ६ ॥  
  
सुरासुरयोः क्षोभस्तीव्रसङ्ग्रामस्तेन पतच्चन्द्रार्कमण्डलम् ॥ ६ ॥  
  
उन्मूलिताद्रीन्द्रशिला यदोत्पातानिला ववुः ।  
आधूतमेरुतरवस्तदा नाकम्पत द्रुमः ॥ ७ ॥  
  
यदा क्षीरोदलोलाद्रिकन्दरानिलकम्पिताः ।  
कल्पाभ्रपङ्कयश्चेरुस्तदा नाकम्पत द्रुमः ॥ ८ ॥  
  
क्षीराब्धौ लोलस्य मन्दराद्रेः कन्दरानिलैरिव कम्पिताः ॥ ८ ॥  
  
यदा समन्ततो मेरुः कालनेमिभुजान्तरे ।  
किञ्चिदुन्मूलितोऽतिष्ठत्तदा नाकम्पत द्रुमः ॥ ९ ॥  
  
कालनेमिभुजान्तरे प्रकम्पितस्तारकामये सङ्ग्रामे प्रसिद्धः ॥ ९ ॥  
  
पक्षीशपक्षपवना अमृताक्रान्तिसङ्गरे ।  
यदा ववुः पतत्सिद्धास्तदायं नापतद्द्रुमः ॥ १० ॥  
  
अमृताक्रान्तिरमृताहरणं तदर्थे सङ्गरे । पतन्तः सिद्धा येभ्यः ॥ १० ॥  
  
यदा शेषाकृतिं रुद्रो नसमाप्तैकचेष्टिताम् ।  
ययौ गरुत्मान्ब्रह्माण्डं तदा नाकम्पत द्रुमः ॥ ११ ॥  
  
गरुडस्य जातमात्रस्य सर्वे लोकाः प्रकम्पिताः । प्रकम्पिता मही सर्वा सप्तद्वीपाश्च   
कम्पिताः । तदुत्पातान्निमज्जन्तीं भुवं नावमिवाम्भसि । दधौ सहस्रैः शिरसां   
सङ्कर्षणवपुर्हरः ॥ इति कथामनुसृत्याह-यदेति । रुद्रः सङ्कर्षणरुद्रः ।   
अद्यापि न समाप्तं एकं भूमिधारणलक्षणं चेष्टितं चरित्रं   
यस्यास्तथाविधां शेषाकृतिं यदा ययौ यदा चोत्प्लुत्य गरुत्मान् ब्रह्माण्डं   
ययौ तदापि नाकम्पतेत्यर्थः ॥ ११ ॥  
  
यदा कल्पानलशिखाः शैलाब्धिसकलोल्बणः ।  
शेषः फलाभिस्तत्याज तदा नाकम्पत द्रुमः ॥ १२ ॥  
  
शैलानामब्धीनां सकलानां प्राणिनां चोल्बणा दुःसहाः कल्पानलशिखाः   
फणाभिर्मुखैस्तत्याज उज्जगार । सङ्कर्षणमुखाग्निनैवान्ते प्रलयस्य पुराणेषु   
प्रसिद्धेः ॥ १२ ॥  
  
एवंरूपे द्रुमवरे तिष्ठतामाप्दः कुतः ।  
अस्माकं मुनिशार्दूल दौःस्थित्येन किलापदः ॥ १३ ॥  
  
दौःस्थित्येन दुष्टस्थाननिवासेन ॥ १३ ॥  
  
श्रीवसिष्ठ उवाच ।  
  
कल्पान्तेषु महाबुद्धे वहत्सूत्पातवायुषु ।  
प्रपतत्स्विन्दुभार्केषु कथं तिष्ठसि विज्वरः ॥ १४ ॥  
  
इन्दौ भेषु नक्षत्रेष्वर्केषु च प्रपतत्सु । तथा च तदानीं प्रलये भूलोकान्तस्य   
दाहान्न मेरुकल्पवृक्षादिभिस्त्राणप्रत्याशेति भावः ॥ १४ ॥  
  
भुशुण्ड उवाच ।  
  
यदा पपात कल्पान्ते व्यवहारो जगत्स्थितौ ।  
कृतघ्न इव सन्मित्रं तदा नीडं त्यजाम्यहम् ॥ १५ ॥  
  
कल्पान्ते सहस्रमहायुगपर्यन्ते ॥ १५ ॥  
  
आकाश एव तिष्ठामि विगताखिलकल्पनः ।  
स्तब्धप्रकृतिसर्वाङ्गो मनो निर्वासनं यथा ॥ १६ ॥  
  
स्तब्धप्रकृतीनि निश्चलस्वभावानि सर्वाङ्गानि यस्य ॥ १६ ॥  
  
प्रतपन्ति यदादित्याः शकलीकृतभूधराः ।  
वारुणीं धारणां बद्ध्वा तदा तिष्ठामि धीरधीः ॥ १७ ॥  
  
सामान्यत उक्तामाकाशे स्थितिं धारणाभेदैर्विशिष्य प्रपञ्चयति-प्रतपन्तीति ।   
अत्यन्तशीतलरार्वदिङ्मण्डलव्याप्यपरिच्छेद्यजलात्मा वरुण एवाहमस्मीति चित्ते   
निरन्तरं धारणं वारुणीधारणेत्युच्यते । तया हि वरुणमात्मानं सदा मन्यत इति   
। पार्वत्यादिधारणा अप्येवमेवोह्याः । पृथिव्यादिपञ्चभूतधारणाप्रकारं   
वसिष्ठः स्वयमेवोत्तरार्धे विस्तरेण वक्ष्यति ॥ १७ ॥  
  
यदा शकलिताद्रीन्द्रा वान्ति प्रलयवायवः ।  
पार्वतीं धारणां बद्ध्वा खे तिष्ठाम्यचलं तदा ॥ १८ ॥  
  
अचलमिति क्रियाविशेषणम् ॥ १८ ॥  
  
जगद्गलितमेर्वादि यात्येकार्णवतां यदा ।  
वायवीं धारणां बद्ध्वा सम्प्लवेऽचलधीस्तदा ॥ १९ ॥  
  
चले वायावेवात्मधीर्यस्य तथाविध्ः सन् नभसि सम्प्लवे ॥ १९ ॥  
  
ब्रह्माण्डपारमासाद्य तत्त्वान्ते विमले पदे ।  
सुषुप्तावस्थया तावत्तिष्ठाम्यचलरूपया ॥ २० ॥  
  
क्रियत्कालं तथा सम्प्लवसे तत्राह-ब्रह्माण्डेति । ब्रह्माण्डस्य   
स्थूलसूक्ष्मसमष्टेः पारं परमावधिभूतमव्याकृतमासाद्य तत्त्वानां   
चतुर्विंशतीनां षड्विंशतीनां षट्त्रिंशतां वा नामादिप्राणान्तानां वा अन्ते   
भूमाख्ये पदे सुषुप्तवदेकरसनिर्विकल्पसमाध्यवस्थया ॥ २० ॥  
  
यावत्पुनः कमलजः सृष्टिकर्मणि तिष्ठति ।  
तत्र प्रविश्य ब्रह्माण्डं तिष्ठामि विहगालये ॥ २१ ॥  
  
कियत्कालं तादृशसमाधौ स्थितिरिति चेत्तत्राह-यावदिति । तत्र पुनः   
सृष्टिकर्मणि विहगानामस्माकमालये एतत्कल्पवृक्षस्थानापन्ने तिष्ठामि ॥ २१ ॥  
  
श्रीवसिष्ठ उवाच ।  
  
यथा तिष्ठसि पक्षीन्द्र धारणाभिरखण्न्डितः ।  
कल्पान्तेषु तथा कस्मान्नान्ये तिष्ठन्ति योगिनः ॥ २२ ॥  
  
अन्येऽपि योगिनस्तथा कस्मान्न तिष्ठन्ति किमर्थमाधिकारिकशरीरान्तरं मुक्तिं वा   
गच्छन्ति । तेनैव शरीरेण त्वमिव कुतो न तिष्ठन्तीत्यर्थः ॥ २२ ॥  
  
भुशुण्ड उवाच ।  
  
ब्रह्मन्नियतिरेषा हि दुर्लङ्घ्या पारमेश्वरी ।  
मयेदृशेन वै भाव्यं भाव्यमन्यैस्तु तादृशैः ॥ २३ ॥  
  
अत्र तत्तत्प्रबलप्रारब्धानुसारिणी सत्यसङ्कल्परूपा ईश्वरनियतिरेव   
व्यवस्थाहेतुर्नान्येत्याह-ब्रह्मन्निति ॥ २३ ॥  
  
न शक्यते तोलयितुमवश्यं भवितव्यता ।  
यद्यथा तत्तथैतद्धि स्वभावस्यैव निश्चयः ॥ २४ ॥  
  
तोलयितुं इदमित्थमेवेति बुद्ध्या परिच्छेत्तुम् । यथा यादृशप्रारब्धोपनतं   
तत्तथैव । स्वभावस्य नियतेः ॥ २४ ॥  
  
मत्सङ्कल्पवशेनैव कल्पे कल्पे पुनः पुनः ।  
अस्मिन्नेव गिरेः शृङ्गे तरुरित्थं भवत्ययम् ॥ २५ ॥  
  
प्रतिकल्पमेतत्तरुनिर्माणेऽपि भोजकादृष्टमूलभूतमत्सङ्कल्प एव   
निमित्तमित्याह-मदिति ॥ २५ ॥  
  
श्रीवसिष्ठ उवाच ।  
  
अत्यन्तमोक्षदीर्घायुर्भवान्निर्देशनायकः ।  
ज्ञानविज्ञानवान्धीरो योगयोग्यमनोगतिः ॥ २६ ॥  
  
मोक्ष इव दीर्घमपरिच्छेद्यमायुर्यस्य । मोक्षेण जीवन्मुक्त्या वा उपलक्षितं   
दीर्घमायुर्यस्य । अत एव चिरन्तनार्थानां निर्देशविषये नायकः श्रेष्ठः ॥ २६ ॥  
  
दृष्टानेकविधानल्पसर्गसङ्गगमागमः ।  
किं किं स्मरसि कल्याण चित्रमस्मिञ्जगत्क्रमे ॥ २७ ॥  
  
दृष्टाः प्रत्येकमनेकविधा उत्पत्तयश्च येन । अत्रास्मिंस्त्वद्दृष्टे जगत्क्रमे   
चित्रमाश्चर्यभूतं किं किं स्मरसि तद्वदेत्यर्थः ॥ २७ ॥  
  
भुशुण्ड उवाच ।  
  
बृहत्तर शिलावृक्षामजाततृणवीरुधम् ।  
अशैलवनवृक्षौघां स्मरामीमां धरामधः ॥ २८ ॥  
  
हे बृहत्तर । मेरोरधः ॥ २८ ॥   
  
दशवर्षसहस्राणि दशवर्षशतानि च ।  
भस्मसारभरापूर्णां संस्मरामि धरामधः ॥ २९ ॥  
  
अनुत्पन्नदिवाधीशामज्ञातशशिमण्डलाम् [अजात इति पाठः ।] ।  
अविभक्तदिवालोकां संस्मरामि धरामधः ॥ ३० ॥  
  
दिवाधीशः सूर्यः मेरुप्रभामिरविभक्तः अपृथग्भूतः पृथगसन्निति यावत् ।   
दिवालोको दिनहेतुः प्रकाशः ॥ ३० ॥  
  
मेरुरत्नतलोद्द्योतैरर्धप्रकटकोटरम् ।  
लोकालोकमिवाढ्याद्रिभुवनं संस्मराम्यहम् ॥ ३१ ॥  
  
अर्धं प्रकटं सप्रकाशं कोटरं यस्य अत एव लोकालोकमिव स्थितम् । आढ्याः   
क्वचित्प्रकाशसम्पन्ना अद्रयो यस्मिंस्तथाविधं भुवनम् ॥ ३१ ॥  
  
प्रवृद्धासुरसङ्ग्रामे क्षीयमाणान्तरामिह ।  
पलायमानामभितः संस्मरामि धरामिमाम् ॥ ३२ ॥  
  
पलायमानां लक्षणया पलायमानजनाकीर्णाम् ॥ ३२ ॥  
  
चतुर्युगानि चाक्रान्तामसुरैर्मत्तकाशिभिः ।  
दैत्यान्तःपुरतां प्राप्तां संस्मरामि धरामिमाम् ॥ ३३ ॥  
  
चतुर्युगानीति कालवाचित्वादत्यन्तसंयोगे द्वितीया ॥ ३३ ॥  
  
अत्यन्तान्तरितान्तान्तसमस्तापरमण्डलाम् ।  
अजदेवत्रयीशेषां संस्मरामि जगत्कुटीम् ॥ ३४ ॥  
  
अत्यन्तमन्तरितानि समुद्रेणाच्छादितान्यन्तान्तक्रमेण समस्तान्यपरमण्डलानि   
मेर्वतिरिक्तदेशा यस्याम् । मेरौ च अजा ब्रह्मविष्णुरुद्राख्या देवत्रयी शिष्यत इति शेषो   
यस्याम् ॥ ३४ ॥  
  
चतुर्युगार्धमपरं नीरन्ध्रां वनपादपैः ।  
अदृष्टेतरनिर्माणां संस्मरामि धरामिमाम् ॥ ३५ ॥  
  
चतुर्युगानामर्धं युगद्वयपर्यन्तं न दृष्टं वृक्षेतरनिर्माणं यस्याम् ॥   
३५ ॥  
  
एवं चतुर्युगं साग्रं नीरन्ध्रैरचलैर्वृताम् ।  
अप्रवृत्तजनाचारां संस्मरामि धरामिमाम् ॥ ३६ ॥  
  
साग्रं चतुर्थाशाधिकं चतुर्युगं नीरन्ध्रैर्निबिडैरचलैः पर्वतैर्वृताम् ।   
पृथुचक्रवर्तिना हि धनुष्कोट्या पर्वतानुत्सार्य पश्चाद्भूमिः समीकृतेति   
पुराणेषु प्रसिद्धम् ॥ ३६ ॥  
  
दशवर्षसहस्राणि मृतदैत्यास्थिपर्वतैः ।  
आकीर्णां परितः पूर्णां संस्मरामि धरामिमाम् ॥ ३७ ॥  
  
भयादन्तर्हिताशेषवैमानिकनभश्चराम् ।  
द्यां च निर्वृक्षनिःशेषां संस्मरामि तमोमयीम् ॥ ३८ ॥  
  
द्यां अन्तरिक्षादिलोकान् चकाराद्धरां निर्वृक्षनिःशेषाम् । निरृक्षेति पाठे दिव   
एव विशेषणम् । ऋक्षाणि ताराः । तमोमयीं तमःप्रचुरामित्यप्युभयविशेषणम् ॥   
३८ ॥  
  
अनगस्त्यामगस्त्याशामेकपर्वततां गताम् ।  
मत्ते विन्ध्यमहाशैले संस्मरामि जगत्कुटीम् ॥ ३९ ॥  
  
मलयदर्दुरसह्याद्रिविभाजकाभावादेकपर्वततां गताम् । मत्ते मेरुस्पर्धया   
अभिवृद्धे सति ॥ ३९ ॥  
  
एतांश्चान्यांश्च वृत्तान्तान्संस्मरामि बहूनपि ।  
किं तेन बहुनोक्तेन सारं सङ्क्षेपतः शृणु ॥ ४० ॥  
  
असङ्ख्यातान्मनून्ब्रह्मन्स्मरामि शतशो गतान् ।  
सर्वान्संरम्भबहुलांश्चतुर्युगशतानि च ॥ ४१ ॥  
  
संरम्भैः प्रभावातिशयैर्बहुलान् ॥ ४१ ॥  
  
एकमेव स्वयं शुद्धं पुरुषासुरवर्जितम् ।  
आलोकनिचयं चैकं कञ्चित्सर्गं स्मराम्यहम् ॥ ४२ ॥  
  
आश्चर्यान्तरमाह-एकमेवेति । यदा विराड्ब्रह्माण्डशरीर उत्पन्नमात्रः   
स्वात्मतत्त्वं पर्यालोचयितुं कञ्चित्कालं समाहितचित्तोऽभूत्सावस्थात्रोच्यते । पुरुषैः   
सुरादिभिरसुरैश्च वर्जितम् । आलोकानां प्रकाशस्वभावानां तैजसानामेकं   
निचयं समष्टिं च तदात्मकं ब्रह्माण्डम् ॥ ४२ ॥  
  
सुरापं ब्राह्मणं मत्तं निषिद्धसुरशूद्रकम् ।  
बहुनाथसतीकं च कञ्चित्सर्गं स्मराम्यहम् ॥ ४३ ॥  
  
कलियुगसर्गस्थितिं स्मरन्नाह-सुरापेति । सुरापा ब्राह्मणा यस्मिन् । निषिद्धा   
निन्दिताः सुरा देवा यैस्तथाविधाः शूद्रका असच्छूद्रा यस्मिन् । बहुनाथा   
अनेकभर्तृकाः सत्यः स्त्रियो यस्मिन् ॥ ४३ ॥  
  
वृक्षनीरन्ध्रभूपीठमकल्पितमहार्णवम् ।  
स्वयंसञ्जातपुरुषं कञ्चित्सर्गं स्मराम्यहम् ॥ ४४ ॥  
  
आश्चर्यान्तरमाह-वृक्षेति । समुद्रनिर्मातुः प्रियव्रतस्योत्पत्तेः   
प्रागवस्थायामिदं प्रसिद्धम् । स्त्रीपुंससङ्गं विना मानस्या सृष्ट्या स्वयमेव   
सञ्जाता भृग्वादिपुरुषा यस्मिन् ॥ ४४ ॥  
  
अपर्वतमभूमिं च व्योमस्थामरमानवम् ।  
अचन्द्रार्कप्रकाशाढ्यं कञ्चित्सर्गं स्मराम्यहम् ॥ ४५ ॥  
  
भुवि जले मग्नायां जनलोकादिप्रकाशबहललोकव्यवहारमात्रोपलक्षिते काले या   
स्थितिस्तां स्मरन्नाह-अपर्वतमिति । व्योमस्था अमरा देवां मानवा   
योगसिद्धाश्च यस्मिन् ॥ ४५ ॥  
  
अनिन्द्रममहीपालममध्यस्थाधमोत्तमम् ।  
सममन्धककुप्चक्रं कञ्चित्सर्गं स्मराम्यहम् ॥ ४६ ॥  
  
न विद्यन्ते मध्यस्था अधमा उत्तमाश्च यस्मिन् । अत एव समं अन्धानि ककुभां   
दिशां चक्राणि यस्मिन्निति पूर्वकल्पान्त्यमन्वन्तरान्तदशोपलक्षितजगत्स्थित्युक्तिः ॥ ४६   
॥  
  
सर्गप्रारम्भकलना विभागो भुवनत्रये ।  
कुलपर्वतसंस्थानं जम्बूद्वीपं पृथक्स्थितम् ॥ ४७ ॥  
  
एतत्कल्पवृत्तान्तस्मरणं तु एतत्कल्पायुषां बहूनामस्तीति प्रपञ्चयन्नाह##-  
बालैरपि हि तास्तात स्मर्यन्ते इत्यत्रान्वयः । आदौ सर्गप्रारम्भार्थं कलना स्रष्टुः   
सङ्कल्पस्ततो भुवनत्रये द्वीपाद्यवान्तरप्रदेशभेदानां विभजनं विभागस्ततः   
कुलपर्वतानां संस्थानं यथायोग्यप्रदेशकल्पनं ततः पृथक्स्थितं   
जम्बूद्वीपं प्रविश्य ब्राह्मणादिवर्णानां तद्धर्माणां धियां   
तत्तद्योग्यविद्याभेदानां च सृष्टिरिति यथायोगं क्रमो बोध्यः ॥ ४७ ॥  
  
वर्णधर्मधियां सृष्टिविभागो मण्डलावनेः ।  
ऋक्षचक्रकसंस्थानं ध्रुवनिर्माणमेव च ॥ ४८ ॥  
  
जन्मेन्दुभास्करादीनामिन्द्रोपेन्द्रव्यवस्थितिम् ।  
हिरण्याक्षापहरणं वराहोद्धरणं क्षितेः ॥ ४९ ॥  
  
क्षितेर्वराहेणोद्धरणम् ॥ ४९ ॥  
  
कल्पनं पार्थिवानां च वेदानयनमेव च ।  
मन्दरोन्मूलनं चाब्धेरमृतार्थं च मन्थनम् ॥ ५० ॥  
  
देवदानवमनुष्यादिषु प्रत्येकं पार्थिवानां कल्पनम् । मत्स्यावतारे वेदानयनम् ॥   
५० ॥  
  
अजातपक्षो गरुडः सागराणां च सम्भवः ।  
इत्यादिका याः स्मृतयः स्वल्पातीतजगत्क्रमाः ।  
बालैरपि हि तास्तात स्मर्यन्ते तासु को ग्रहः ॥ ५१ ॥  
  
स्मर्यन्त इति स्मृतयः अवश्यस्मर्तव्यार्थाः मद्दृष्टानेककल्पापेक्षया   
एतत्कल्पमात्रनिष्पन्नत्वात्स्वल्पा अतीतजगत्क्रमाः । बालैर्मदपेक्षया   
अत्यल्पवयस्कैरेतत्कल्पजैरपि भवदादिभिः स्मर्यन्त एवेत्यर्थः ॥ ५१ ॥  
  
गरुडवाहनं विहगवाहनं विहगवाहनं वृषभवाहनम् ।  
वृषभवाहनं गरुडवाहनं कलितवानहं कलितजीवितः ॥ ५२ ॥  
  
कल्पान्तरेषु स्वदृष्टान्यश्चियान्तराण्यपि वदन्नुपसंहरति-गरुडवाहनमिति ।   
कलितं प्राप्तं जीवितं दीर्घायुर्येन तथाविधः अहं एतत्कल्पे प्रसिद्धं   
गरुडवाहनं विहगो विहगोत्तमो हंसस्तद्वाहनं चतुर्मुखीभूय   
देवदैत्यादिसर्गाधिकारं निष्पादयन्तं कलितवान्दृष्टवान् । तथा विहगवाहनं   
ब्रह्माणं वृषभवाहनं रुद्रीभूय संहाराधिकारं कुर्वाणं कल्पितवान् ।   
एवं वृषभवाहनं रुद्रं च गरुडवाहनं विष्णुशरीरं धृत्वा   
पालनाधिकारं कुर्वाणं कलितवानिति महदाश्चर्यरहस्यमेतदित्यर्थः ॥ ५२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
भुशुण्डो० चिरजीवितवृत्तान्तकथनं नामैकविंशः सर्गः ॥ २१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चिरजीवितवृत्तान्तकथनं नामैकविंशः सर्गः ॥ २१ ॥  
  
# ०२२
द्वाविंशः सर्गः २२  
  
भुशुण्ड उवाच ।  
  
ततो जगति जातेषु भगवन्युष्मदादिषु ।  
भरद्वाजपुलस्त्यात्रिनारदेन्द्रमरीचिषु ॥ १ ॥  
  
वसिष्ठस्याष्टजन्मादिसमार्धसमसर्गकाः ।  
क्षीरोदमथनाद्याश्च भूयो दृष्टा इहोदिताः ॥   
  
ततस्तदनन्तरं किञ्चिद्दूरेष्वतीतकालेषु तथा अद्यतनसर्गेषु जातेषु युष्मदादिषु   
भगीरथशुकाद्यन्तेषु स्मरणे कैव गणनेति सप्तमे सर्वेषां सप्तम्यन्तानां   
सम्बन्धः ॥ १ ॥  
  
पुलहोहालकाद्येषु ऋतुभृग्वङ्गिरस्सु च ।  
सनत्कुमारभृङ्गीशस्कन्देभवदनादिषु ॥ २ ॥  
  
सनत्कुमारान्तेषु ब्रह्मर्षिषु । भृग्वङ्गिरःप्रभृतिषु सिद्धर्षिषु ।   
स्कन्देभवदनादिषु शिवपार्षदेषु ॥ २ ॥  
  
गौरीसरस्वतीलक्ष्मीगायत्र्याद्यासु भूरिषु ।  
मेरुमन्दरकैलासहिमवद्दर्दुरादिषु ॥ ३ ॥  
  
गौर्यादिषु तच्छक्तिषु । मेर्वादिषु गिरिषु ॥ ३ ॥  
  
हयग्रीवहिरण्याक्षकालनेमिबलादिषु ।  
दिरण्यकशिपुक्राथबलिप्रह्रादकादिषु ॥ ४ ॥  
  
हयग्रीवादिषु दान्वेषु । हिरण्याक्षादिषु दैत्येषु ॥ ४ ॥  
  
शिबिन्यङ्कुपृथूलाख्यवैन्यनाभागकेलिषु ।  
नलमान्धातृसगरदिलीपनहुषादिषु ॥ ५ ॥  
  
शिविप्रभृतिषु राजसु ॥ ५ ॥  
  
आत्रेयव्यासवाल्मीकिशुकवात्स्यायनादिषु ।  
उपमन्युमणीमङ्कीभगीरथशुकादिषु ॥ ६ ॥  
  
आत्रेयादिषु मुनिषु ॥ ६ ॥  
  
अल्पकातीतकालेषु किञ्चिद्दूरेषु केषुचित् ।  
तथाद्यतनसर्गेषु स्मरणे गणनैव का ॥ ७ ॥  
  
गणनैव केति न तत्र विस्मरणसम्भावनाप्यस्तीति भावः ॥ ७ ॥  
  
मुने ते ब्रह्मपुत्रस्य जन्माष्टकमिदं किल ।  
संस्मराम्यष्टमे सर्गे तस्मिंस्त्वं मम सङ्गतः ॥ ८ ॥  
  
अष्टमे सर्गे जन्मनि कल्पे वा मम सङ्गतो मया सह मिलितः अभूः ॥ ८ ॥  
  
कदाचिज्जायसे व्योम्नः कदाचिज्जायसे जलात् ।  
कदाचिद्वायुतः शैलात्कदाचिज्जायसेऽनलात् ॥ ९ ॥  
  
किमष्टस्वपि जन्मसु ब्रह्मपुत्र एव नेत्याह-कदाचिदिति ॥ ९ ॥  
  
यादृशो यादृशाचारो यादृक्संस्थानदिग्गणः ।  
सर्गोऽयं तादृशानेव त्रीन्सर्गान्संस्मराम्यहम् ॥ १० ॥  
  
सर्वेषु कल्पेषु तत्तदधिकारिपुरुषाणां समाननामरूपत्वेऽपि न सर्वेषां   
पदार्थानां सर्वसन्निवेशाचारसाम्यनियमः किन्तु काकतालीयन्यायेन   
कदाचित्साम्यमित्याशयेनाह-यादृश इति ॥ १० ॥  
  
एकरूपाखिलाचारसन्निवेशधरामरान् ।  
समकालान्स्थिरस्थैर्यान्दशसर्गान्स्मराम्यहम् ॥ ११ ॥  
  
समकालान् तुल्यायुषः । स्थिराणि असुरैरविचालितानि स्थैर्याणि   
नियतकालतत्तत्पदावस्थानानि देवानां येषु ॥ १ ॥  
  
अन्तर्धानं गता धात्री वारपञ्चकमुद्धृता ।  
मुने पञ्चसु सर्गेषु कूर्मेणैव पयोनिधेः ॥ १२ ॥  
  
आचारसाम्यमुक्त्वा तद्वैषम्यमाह-अन्तर्धानमिति । अन्तर्धानं जले निमज्जनेन   
तिरोधानम् । धात्री भूः । कूर्मेणैव न वराहेण ॥ १२ ॥  
  
मन्दराकर्षणावेगपर्याकुलसुरासुरम् ।  
स्मरामि द्वादशं चेदममृताम्भोधिमन्थनम् ॥ १३ ॥  
  
सर्वौषधिरसोपेतां बलिग्राहस्तदा दिवः ।  
वारत्रयहिरण्याक्षो नीतवान्वसुधामधः ॥ १४ ॥  
  
दिवः स्वर्गाद्बलिं करं गृह्णातीति बलिग्राहः । करदीकृतसर्वदेवगण इति यावत् ।   
अधः पातालम् ॥ १४ ॥  
  
रेणुकात्मजतां गत्वा षष्ठवारमिमं हरिः ।  
बहुसर्गान्तरेणापि चकार क्षत्रियक्षयम् ॥ १५ ॥  
  
बहुभिः परशुरामावतारशून्यैः सर्गैरन्तरेण व्यवधानेनापि ॥ १५ ॥  
  
शतं कलियुगानां च हरेर्बुद्धदशाशतम् ।  
शौकराजतयैवाप्तं स्मरामि मुनिनायक ॥ १६ ॥  
  
शौकः कीकटदेशविशेषस्तद्राजतया । शुद्धोदनाख्यतद्राजपुत्रतयेति यावत् ॥ १६ ॥  
  
त्रिंशत्त्रिपुरविक्षोभान्द्वौ दक्षाध्वरसङ्क्षयौ ।  
दशशक्रविघातांश्च चन्द्रमौलेः स्मराम्यहम् ॥ १७ ॥  
  
त्रिंशत्सु कल्पेषु त्रिंशत्सङ्ख्याकांस्त्रिपुराणां विक्षोभान्दाहान् । प्रतिकल्पं   
स्वायम्भुवेऽन्तरे चाक्षुषे च प्रसिद्धौ द्वौ दक्षाध्वरसङ्क्षयौ । दशानां   
शक्राणां चन्द्रमौलेः कृतापराधानां पदात्प्रच्याव्य गिरिगुहासु   
निरोधलक्षणान्सवज्रभुजस्तम्भलक्षणान्वा विधातान्दण्डान् ॥ १७ ॥  
  
बाणार्थमष्टौ सङ्ग्रामाञ्ज्वरप्रमथमन्त्रकान् ।  
विक्षोभितसुरानीकान्स्मरामि हरिशर्वयोः ॥ १८ ॥  
  
ज्वराणां माहेश्वरवैष्णवाख्यज्वरभेदानां प्रमथानां च मन्त्रकान्   
आमन्त्रयितॄन् । शौर्योत्साहजननेन प्रवर्तकानिति यावत् । क्षुरप्रमथमन्त्रकान् इति   
पाठे तु क्षुरप्रान् बाणविशेषान्मथ्नन्ति छिन्दन्तीति क्षुरप्रमथास्तथाविधा   
मन्त्रका मन्त्रास्त्राणि येष्वित्यर्थः ॥ १८ ॥  
  
युगम्प्रति धियां पुंसां न्यूनाधिकतया मुने ।  
क्रियाङ्गपाठवैचित्र्ययुक्तान्वेदान्स्मराम्यहम् ॥ १९ ॥  
  
युगं प्रति युगे युगे । कर्मप्रवचनीयेन प्रतिना वीप्सा द्योत्यते ।   
पुंसामध्येतृपुरुषाणां धियां बुद्धीनां न्यूनाधिकतया   
ब्रह्मचर्यगुरुशुश्रूषाभूमिशयनादिक्रियाणां शिक्षाद्यङ्गानां   
सावधानस्वरवर्णाद्युच्चारणलक्षणपाठानां च   
न्यूनाधिकताकृतप्रभाववैचित्र्यैर्युक्तान् ॥ १९ ॥  
  
एकार्थानि समग्राणि बहुपाठानि मेऽनघ ।  
पुराणानि प्रवर्तन्ते प्रसृतानि युगम्प्रति ॥ २० ॥  
  
प्रतिद्वापरान्तनिर्मातृभेदाद्बहुपाठानि ॥ २० ॥  
  
पुनस्तानेव तानेवमन्यानपि युगे युगे ।  
वेदादिवित्प्ररचितानितिहासान्स्मराम्यहम् ॥ २१ ॥  
  
वेदादिविद्भिर्व्यासवाल्मीकिप्रभृतिभिः प्ररचितान् पुनः पुनस्तानेव   
भारतरामायणादीनितिहासान् ॥ २१ ॥  
  
इतिहासं महाश्चर्यमन्यं रामायणाभिधम् ।  
ग्रन्थलक्षप्रमाणं च ज्ञानशास्त्रं स्मराम्यहम् ॥ २२ ॥  
  
महारामायणाभिधं ब्रह्मणा वसिष्ठविश्वामित्रादिभ्य उपदिष्टं   
ज्ञानशास्त्रम् ॥ २२ ॥  
  
रामवद्व्यवहर्तव्यं न रावणविलासवत् ।  
इति यत्र धियां ज्ञानं हस्ते फलमिवार्पितम् ॥ २३ ॥  
  
कृतं वाल्मीकिना चैतदधुना यत्करिष्यति ।  
अन्यच्च प्रकटं लोके स्थितं ज्ञास्यसि कालतः ॥ २४ ॥  
  
यदन्यच्च वसिष्ठरामसंवादरूपं महारामायणं द्वात्रिंशत्सहस्रमितं   
करिष्यति तदपि दिव्यज्ञानबलादनुभूतं स्मरामि त्वमपि कालतो ज्ञास्यसि ॥ २४ ॥  
  
वाल्मीकिनाम्ना जीवेन तेनैवान्येन वा कृतम् ।  
एतच्च द्वादशं वारं क्रियते विस्मृतिं गतम् ॥ २५ ॥  
  
एतद्वसिष्ठरामसंवादरूपं तेन पूर्वकल्पीयेनान्येन वा वाल्मीकिनाम्ना जीवेन   
प्राक्कृतमेव विस्मृतिं व्यवहर्तृरूपरोच्छेदेनोच्छेदं गतं साम्प्रतं   
द्वादशानां पूरणं द्वादशं वारं क्रियते ॥ २५ ॥  
  
द्वितीयमेतस्य समं भारतं नाम नामतः ।  
स्मरामि प्राक्तनव्यासकृतं जगति विस्मृतम् ॥ २६ ॥  
  
व्यासाभिधेन जीवेन तेनैवान्येन वा कृतम् ।  
एतत्तु सप्तमं वारं क्रियते विस्मृतिं गतम् ॥ २७ ॥  
  
आख्यानकानि शास्त्राणि निवृत्तानि युगम्प्रति ।  
विचित्रसन्निवेशानि संस्मरामि मुनीश्वर ॥ २८ ॥  
  
भूयस्तान्येव तान्येव तथान्यानि युगे युगे ।  
साधो पदार्थजालानि प्रपश्यामि स्मरामि वै ॥ २९ ॥  
  
राक्षसक्षतये विष्णोर्महीमवतरिष्यतः ।  
अधुनैकादशं जन्म रामनाम्नो भविष्यति ॥ ३० ॥  
  
अधुना सन्निहितत्रेतायुगे ॥ ३० ॥  
  
नारसिंहेन वपुषा हिरण्यकशिपुं हरिः ।  
जघान वारत्रितयं मृगेन्द्र इव वारणम् ॥ ३१ ॥  
  
वसुदेवगृहे विष्णोर्भुवो भारनिवृत्तये ।  
अधुना षोडशं जन्म भविष्यति मुनीश्वर ॥ ३२ ॥  
  
अधुना एतच्चतुर्युगान्तर्गतद्वापरान्ते ॥ ३२ ॥  
  
जगन्मयी भ्रान्तिरियं न कदाचन विद्यते ।  
विद्यते तु कदाचिच्च जलबुद्बुदवत्स्थिता ॥ ३३ ॥  
  
बहिरिदं जायत इति भ्रान्तिरेवेत्याशयेनाह-जगन्मयीति ॥ ३३ ॥  
  
दृश्यभ्रान्तिरनित्येयमन्तस्था संविदात्मनि ।  
जायते लीयते चाशु लोला वीचिरिवाम्भसि ॥ ३४ ॥  
  
समैकसन्निवेशानि बहूनि विषमाणि च ।  
तथार्धसमरूपाणि त्रिजगन्ति स्मराम्यहम् ॥ ३५ ॥  
  
प्रतिसर्गं लोकादीनां सन्निवेशादिसाम्यनियमोऽप्यौत्सर्गिक इत्याह-समेति ॥ ३५ ॥  
  
तान्येव तादृक्कर्माणि तथान्याचरणानि च ।  
तत्कर्माणि तथान्यानि भूतानीह स्मराम्यहम् ॥ ३६ ॥  
  
मन्वाद्यधिकारिपुरुषसन्निवेशचारित्र्यादिष्वपि साम्यमौत्सर्गिकमेवेत्याह##-  
  
प्रतिमन्वन्तरं ब्रह्मन्विपर्यस्ते जगत्क्रमे ।  
सन्निवेशेऽन्यथाजाते प्रयाते संश्रुते जने ॥ ३७ ॥  
  
संश्रुते प्रख्याते ॥ ३७ ॥  
  
ममान्यान्येव मित्राणि अन्य एव च बन्धवः ।  
अन्य एव नवा भृत्या अन्य एव समाश्रयाः ॥ ३८ ॥  
  
अन्य एव समाश्रया निवासाः ॥ ३८ ॥  
  
कदाचिदहमेकान्ते विन्ध्यकच्छकृतालयः ।  
कदाचित्सह्यनिलयः कदाचिद्दर्दुरालयः ॥ ३९ ॥  
  
समाश्रयभेदमेव प्रपञ्चयति-कदाचिदित्यादिना ॥ ३९ ॥  
  
कदाचिद्धिमवद्वासी कदाचिन्मलयाचलः ।  
कदाचित्प्राक्तनेनैव सन्निवेशेन भूधरम् ॥ ४० ॥  
  
मलये अचलः स्थिरः ॥ ४० ॥  
  
चूतवृक्षे च शाखायां प्राप्य नीडं करोम्यहम् ।  
अनाद्यन्तेषु यातेषु युगेषु मुनिनायक ॥ ४१ ॥  
  
प्राप्येत्यस्य प्राक्तनेन भूधरमित्यनेनान्वयः । अनाद्यन्तेषु असङ्ख्येयेषु ॥ ४१ ॥  
  
प्राक्तनेनैव जातोऽयं सन्निवेशेन पादपः ।  
देहं त्यक्त्वा सुखं साधो नातः परिणतिं गतः ॥ ४२ ॥  
  
अतः प्राक्तनसन्निवेशात्परिणतिं सन्निवेशान्तरं न गतः । तर्हि त्वमिव पादपोऽपि   
किं चिरजीवी नेत्याह-देहं त्यक्त्वेति ॥ ४२ ॥  
  
तदीयेनैव जातोऽयं सन्निवेशेन पादपः ।  
ताते जीवति यैवाभूच्छोभास्य सुतरोस्तथा ॥ ४३ ॥  
  
एवं च पादपजीवैक्येऽपि तात्पर्यं किन्तु शोभासन्निवेशसाम्यादभेदोपचार इति   
सूचयन्नाह-तदीयेनेति । ताते चण्डे ॥ ४३ ॥  
  
कृतप्राक्सन्निवेशोऽयमहं स्थितिमिहागतः ।  
नेहाभूदुत्तरा पूर्वं ककुब्नायं च भूधरः ॥ ४४ ॥  
  
एवं दिग्भूधरयोरैक्यप्रत्यभिज्ञापि सन्निवेशसाम्यादेवेत्याह-नेहेति ॥ ४४ ॥  
  
दिगुत्तराभूदन्येयं पूर्वमेव महीधरः ।  
एकैकदेहसंस्थानवीतब्रह्मनिशागमः ॥ ४५ ॥  
  
पूर्वं उत्तरा दिक् अन्यैवाभूदियमन्या । एवं भूधरोऽप्यन्य   
एवाभूदित्यावृत्तिविपरिणामाभ्यामन्वयः । तर्हि तथेव त्वमपि प्रतिकल्पमन्यः   
समानसन्निवेशश्च किं न स्यास्तत्राह-एकेति । अहं एकश्चासौ एकेनैव   
देहसंस्थानेन वीता ब्रह्मनिशागमा यस्य तथाविधः ॥ ४५ ॥  
  
ध्यानान्ते तत्त्व एवैनं सर्गमालोक्य वेवयहम् ।  
अर्कादेरृक्षसञ्चारान्मेर्वादिस्थानका दिशः ॥ ४६ ॥  
  
तत्कुतस्तत्राह-ध्यानान्त इति । यतः कल्पान्ते प्रागुक्तधारणापूर्वकं   
स्थिरीकृतस्य ध्यानस्य निर्विकल्पकसमाधेरन्ते अवसाने पुनर्जातमेनं सर्गमालोक्य   
स एवायं मेरुः स एवायं पादप इति प्रत्यभिज्ञायमाने तत्त्वे एव एनं सर्गं वेद्मि   
। यद्यहमन्यः स्यां तत्तावगाहिनी प्रत्यभिज्ञैव न स्यादिति भावः । एवं   
पूर्वसंस्थानादन्यथा संस्थानताग्रहणादपि तद्द्रष्टुर्मम न नाश   
इत्याशयगर्भा दिगुत्तराभूदन्येयम् इत्युक्तिमुपपादयति-अर्कादेरिति । दिशः   
प्राच्यादयः अर्कसोमादेरृक्षाणां नक्षत्राणामुदयास्तमयादिनियतसञ्चाराच्च   
नियतोत्तरदिक्स्थितमेर्वादिस्थानकाः प्रसिद्ध्यन्ति ॥ ४६ ॥  
  
संस्थानमन्यथा तस्मिन्स्थिते यान्ति दिशोऽन्यथा ।  
न सन्नासज्जगन्मन्ये भ्रमयन्केवलं धियः ॥ ४७ ॥  
  
सर्गान्तरे तु ता दिशस्तस्मिन्मेरावेवान्यथा प्रकारान्तरेण स्थिते सति   
चित्रपटलिखितमेर्वाद्यधीना दिशस्तत्परिवर्तन इव अन्यथा संस्थानं   
व्यत्यस्तस्थितिं यान्तीत्यर्थः । एवं दिशामनियतस्थित्या मिथ्यात्वे   
तदनुसारिनियतावयवसन्निवेश घटितस्य सर्वस्यापि जगतोऽनिर्वचनीयतालक्षणं   
मिथ्यात्वं प्रतिभातीत्याह-न सदित्यादिना ॥ ४७ ॥  
  
आत्मस्पन्दचमत्कारविभवोऽयं विजृम्भते ।  
पुत्रः पितृत्वमायाति मित्रं यात्यरितां तथा ॥ ४८ ॥  
  
आत्मनः स्पन्दचमत्कारो मायिकविक्षेपशक्तिस्तद्विभवः । जागतेषु पदार्थेषु   
दिक्कृतव्यवस्थाव्यत्यास इव कालकृतव्यवस्थाव्यत्यासोऽपि दृश्यत   
इत्येतत्प्रपञ्चयन्दर्शयति-पुत्र इत्यादिना ॥ ४८ ॥  
  
स्त्रीत्वं च शतशो यातान्पुंसश्चैव स्मराम्यहम् ।  
कलौ कृतयुगाचारान्कृते कलियुगस्थितिम् ॥ ४९ ॥  
  
त्रेतायां द्वापरे चैव संस्मरामि मुनीश्वर ।  
अदृष्टवेदवेदार्थान्स्वसङ्केतविहारिणः ॥ ५० ॥  
  
त्रेतायां द्वापरे च कृतयुगाचारान्कलियुगस्थितिं चेत्यनुकृष्यान्वयः ।   
कलियुगस्थितिमेव सङ्क्षिप्य विवृणोति-अदृष्टेति ॥ ५० ॥  
  
सर्गान्निरर्गलाचारान्क्वचित्कांश्चित्स्मराम्यहम् ।  
ध्यातरि ब्रह्मणो ब्रह्मन्ससुरासुरमानुषम् ॥ ५१ ॥  
  
क्वचित्कृतयुगादावपि । तथाहि । कृतयुगेऽपि पुष्करेण बलस्य निकृत्याद्यूते जयो   
विनापराधमेकवस्त्रेण सभार्यस्य निर्वासनं च प्रसिद्धम् ॥ ५१ ॥  
  
चतुर्युगसहस्रान्ते जगच्छून्यं स्मराम्यहम् ।  
मनोमनननिर्माणान्पार्थिवाकारवर्जितान् ।  
व्याप्तान्वायुमयैर्भूतैर्दश सर्गान्स्मराम्यहम् ॥ ५२ ॥  
  
हे ब्रह्मन् चतुर्युगसहस्रस्यान्ते अवसाने वेधसि जगद्रूपसंहारक्रमेणाप्सु शयित्वा   
योगनिद्राच्छलेन ब्रह्मणः परमात्मनो ध्यातरि सति ससुरासुरमानुषं   
जगच्छून्यमसत्तामिवापन्नं स्मरामीत्यर्थः । एवं प्रलीनेऽपि   
जगत्यैन्दवमनोमनननिर्माणान् प्रागुक्तान् वातमयैर्वायुप्रायैर्भूतैः   
प्राणिभिर्व्याप्तान् ॥ ५२ ॥  
  
विचित्रसंस्थानविशेषदेशान्विचित्रकार्याकुलभूतकोशान् ।  
विचित्रविन्यासविलासवेषान्स्मराम्यहं ब्रह्मदिनेष्वशेषान् ॥ ५३ ॥  
  
उक्तं सर्वं सङ्क्षिप्योपसंहरति-विचित्रेति । अहं ब्रह्मदिनेषु कल्पेषु   
विचित्रस्थानविशेषयुक्ता देशा येषु तथाविधान्विचित्रकार्याकुलभूतानां   
कोशभूतान् अशेषान्सर्वान्सर्गान्स्मरामीत्यर्थः ॥ ५३ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भुशुम्० चिरजीवितवर्णनं नाम द्वाविंशः सर्गः ॥ २२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चिरजीवितवर्णनन्न् नाम द्वाविंशतितमः सर्गः ॥ २२ ॥  
  
# ०२३
त्रयोविंशः सर्गः २३  
  
श्रीवसिष्ठ उवाच ।  
  
अथासौ वायसश्रेष्ठो जिज्ञासार्थमिदं मया ।  
भूयः पृष्टो महाबाहो कल्पवृक्षलताग्रके ॥ १ ॥  
  
त्यक्तेषु येषु दोषेषु नरं मृत्युर्न बाध्यते ।  
यत्परं च मनः कार्यं तत्सर्वमिह कीर्त्यते ॥   
  
इदं वक्ष्यमाणम् । प्रच्छेर्गौणे कर्मणि क्तः ॥ १ ॥  
  
चरतां जगतः कोशे व्यवहारवतामपि ।  
कथं विहगराजेन्द्र देहं मृत्युर्न बाधते ॥ २ ॥  
  
कथं कीदृशदोषत्यागगुणार्जनप्रकारेण ॥ २ ॥  
  
भुशुण्ड उवाच ।  
  
जानन्नपि हि सर्वज्ञ ब्रह्मञ्जिज्ञासयेव माम् ।  
पृच्छसि प्रभवो नित्यं भृत्यं वाचालयन्ति हि ॥ ३ ॥  
  
वाचालयन्ति मुखरयन्ति । मृत्यवाक्पटुतां प्रश्नमुखेन ख्यापयन्तीति यावत् ॥ ३ ॥  
  
तथापि यत्पृच्छसि मां तत्ते प्रकथयाम्यहम् ।  
आज्ञाचरणमेवाहुर्मुख्यमाराधनन्न् सताम् ॥ ४ ॥  
  
दोषमुक्ताफलप्रोक्ता वासनातन्तुसन्ततिः ।  
हृदि न ग्रथिता यस्य मृत्युस्तं न जिघांसति ॥ ५ ॥  
  
तत्र सर्वदोषाधारवासनानाश एव मुख्यो मृत्युतरणोपाय इत्याह-दोषेति ।   
यथा त्यक्तहाराद्याभरणन्न् चोरा न जिघांसन्ति तद्वदित्यर्थाद्गम्यते ॥ ५ ॥  
  
निःश्वासवृक्षक्रकचाः सर्वदेहलताघुणाः ।  
आधयो यं न भिन्दन्ति मृत्युस्तं न जिघांसति ॥ ६ ॥  
  
निःश्वासलक्षणा देहवृक्षच्छेदनाः क्रकचा येभ्यः । सर्वासां देहलतानां   
देहवृक्षशाखाभूतहस्तपादादीनां घुणाः काष्ठकीटभूताः आधयो मनो   
व्यथाः ॥ ६ ॥  
  
शरीरतरुसर्पौघाश्चिन्तार्पितशिरःफणाः ।  
आशा यं न दहन्त्यन्तर्मृत्युस्तं न जिघांसति ॥ ७ ॥  
  
शरीरतरोः कोटरस्थसर्पौघभूताः अत एव चिन्तालक्षणा अर्पिताः शिरसि फणा यैः ।   
न दहन्ति अर्थात्स्वविषाग्निना ॥ ७ ॥  
  
रागद्वेषविषापूरः स्वमनोबिलमन्दिरः ।  
लोभव्यालो न भुङ्क्ते यं मृत्युस्तं न जिघांसति ॥ ८ ॥  
  
न भुङ्क्ते न दशति ॥ ८ ॥  
  
पीताशेषविवेकाम्बुः शरीराम्भोधिवाडवः ।  
न निर्दहति यं कोपस्तं मृत्युर्न जिघांसति ॥ ९ ॥  
  
शरीराम्भोधेर्वाडवो वडवाग्निभूतः । अत एव पीताशेषविवेकाम्बुः ॥ ९ ॥  
  
यन्त्रं तिलानां कठिनं राशिमुग्रमिवाकुलम् ।  
यं पीडयति नानङ्गस्तं मृत्युर्न जिघांसति ॥ १० ॥  
  
आकुलं व्यग्रम् । तिलानां राशिं कर्मयन्त्रं कर्त्रिव उग्रमिति क्रियाविशेषणम् ॥ १० ॥  
  
एकस्मिन्निर्मले येन पदे परमपावने ।  
संश्रिता चित्तविश्रान्तिस्तं मृत्युर्न जिघांसति ॥ ११ ॥  
  
ब्रह्मात्मविश्रान्तिरेवात्यन्तिकमृत्युजयोपाय इत्याशयेनाह-एकस्मिन्निति ॥ ११ ॥  
  
वपुःखण्डाभिपतितं शाखामृगमिवोदितम् ।  
न चञ्चलं मनो यस्य तं मृत्युर्न जिघांसति ॥ १२ ॥  
  
वपुर्लक्षणे पुष्पितवनखण्डे अभिपतितः शाखामृग इव उदितमूर्जितम् ।   
छान्दसं क्लीवत्वम् ॥ १२ ॥  
  
एते ब्रह्मन्महादोषाः संसारव्याधिहेतवः ।  
मनागपि न लुम्पन्ति चित्तमेकं समाहितम् ॥ १३ ॥  
  
दोषानुपसंहरंस्तज्जयहेतुगुणान्वक्तुं प्रथमं समाधानमेव मुख्यो गुण   
इत्याशयेन तं प्रशंसति-एते इत्यादिना ॥ १३ ॥  
  
आधिव्याधिसमुत्थानि चलितानि महाभ्रमैः ।  
न विलुम्पन्ति दुःखानि चित्तमेकं समाहितम् ॥ १४ ॥  
  
नास्तमेति न चोदेति न संस्मृतिर्न विस्मृतिः ।  
न सुप्तं न च जाग्रत्स्याच्चित्तं यस्य समाहितम् ॥ १५ ॥  
  
अन्धीकृतहृदाकाशाः कामकोपविकारजाः ।  
चिन्ता न परिहिंसन्ति चित्तं यस्य समाहितम् ॥ १६ ॥  
  
न ददाति न चादत्ते न जहाति न याचते ।  
कुर्वदेव च कार्याणि चित्तं यस्य समाहितम् ॥ १७ ॥  
  
कर्माणि कुर्वत् यथाशास्त्रं व्यवहरदपि ॥ १७ ॥  
  
ये दुरर्था दुरारम्भा दुर्गुणा दुरुदाहृताः ।  
दुष्क्रमास्ते न कृन्तन्ति चित्तं यस्य समाहितम् ॥ १८ ॥  
  
दुष्टा अर्था अर्जनीयधनादयः आरभ्यन्त इत्यारम्भाः कृषिगृहधनादयः ।   
गुणा रागद्वेषादयः । उदाहृता मर्मप्रकाशनोक्तयः । क्रमा नीतयः । न   
कृन्तन्ति दुष्टफलेन न परितापयन्ति ॥ १८ ॥  
  
आभान्ति विपुलार्थानि महान्ति गुणवन्ति च ।  
सर्वाण्येवानुधावन्ति चित्तं यस्य समाहितम् ॥ १९ ॥  
  
आभान्ति प्रकाशमानानि विपुलार्थानि बहुलाभानि सर्वाण्येव सुखानीति शेषः ।   
अनुधावन्ति अनुसरन्ति ॥ १९ ॥  
  
यदुदर्कहितं सत्यमनपायि गतभ्रमम् ।  
दुरीहितदृशोन्मुक्तं तत्परं कारयेन्मनः ॥ २० ॥  
  
उदर्क औत्तरकालिकं सुखं तस्मै हितम् । दुरीहितदृशा भोगाभिलाषदृष्ट्या   
उन्मुक्तं स्वात्मलाभलक्षणं तत्परम् ॥ २० ॥  
  
यददृष्टमशुद्धेन चित्तवैधुर्यदायिना ।  
अनेकत्वपिशाचेन तत्परं कारयेन्मनः ॥ २१ ॥  
  
चित्तस्य वैधुर्यं पुरुषार्थविधुरता तद्दायिना । अनेकत्वं   
भेददृष्टिस्तल्लक्षणपिशाचेन यत्सौख्यं न दृष्टं तत्परम् ॥ २१ ॥  
  
आदौ मध्ये तथान्ते च चिराय परमोचितम् ।  
यच्चारु मधुरं पथ्यं तत्परं कारयेन्मनः ॥ २२ ॥  
  
आदौ चारुसुखारम्भम् मध्ये अर्धपरिपाकेऽपि मधुरम् अन्ते पथ्यं   
सर्वदुःखनिवर्तकं ज्ञानं तत्परम् ॥ २२ ॥  
  
यदनन्तं मनःपथ्यन्न् तथ्यमाद्यन्तमध्यगम् ।  
समस्तसाधुभिर्जुष्टं तत्परं कारयेन्मनः ॥ २३ ॥  
  
आद्यन्तमध्यगं सर्वावस्थास्वनुगतमात्मसुखम् ॥ २३ ॥  
  
यद्बुद्धेः परमालोकमाद्यं यदमृतं परम् ।  
यदनुत्तमसौभाग्यं तत्परं कारयेन्मनः ॥ २४ ॥  
  
न विद्यते उत्तमं यस्मात्तथाविधं सौभाग्यं नित्यनिरतिशयानन्द इत्यर्थः ॥ २४ ॥  
  
सामरासुरगन्धर्वे सविद्याधरकिन्नरे ।  
ससुरस्त्रीगणे स्वर्गे न किञ्चित्सुस्थिरं शुभम् ॥ २५ ॥  
  
अनुत्तमसौभाग्यत्वमेवेतरसुखानित्यतादिप्रपञ्चनेन साधयति-सामरेत्यादिना   
॥ २५ ॥  
  
सतरौ सनराधीशे सपर्वतपुरव्रजे ।  
साम्बुधौ भूतले तात न किञ्चिच्छोभनं स्थिरम् ॥ २६ ॥  
  
सनागे सासुरव्यूहे सासुरस्त्रीगणे तथा ।  
समस्त एव पाताले न किञ्चिच्छोभनन्न् स्थिरम् ॥ २७ ॥  
  
सस्वर्गे ससुरालोके सपाताले सदिक्तटे ।  
जगत्यस्मिंस्तु सर्वस्मिन्न किञ्चिच्छोभनं स्थिरम् ॥ २८ ॥  
  
एवं लोकत्रयस्याशुभतामुक्त्वा तद्धटितजगत एव तदाह-सस्वर्ग इति ॥ २८ ॥  
  
आधिव्याधिविलोलासु दुःखौघवलितासु च ।  
क्रियासु नित्यतुच्छासु न किञ्चित्सुस्थिरं शुभम् ॥ २९ ॥  
  
क्रियाशब्देन तत्फलानि लक्ष्यन्ते ॥ २९ ॥  
  
तरलीकृतचित्तासु हृदयानन्दिनीषु च ।  
चिन्तासु धीविकारासु न किञ्चित्सुस्थिरं शुभम् ॥ ३० ॥  
  
चिन्तापदमपि मानसक्रियामात्रपरं तत्फलोपलक्षकम् ॥ ३० ॥  
  
हृत्क्षीरोदकसंस्पन्दमन्दरेषु चलेष्वपि ।  
स्वसङ्कल्पविकल्पेषु न किञ्चित्सुस्थिरं शुभम् ॥ ३१ ॥  
  
हृन्मनस्तल्लक्षणस्य क्षीरोदकस्य संस्पन्दे क्षोभणे मन्दरायमाणेषु । इदं   
मानसक्रियामात्रोपलक्षणम् ॥ ३१ ॥   
  
अनारतागमापायपरास्वसिशिरास्वपि ।  
चित्राकारासु चेष्टासु न किञ्चित्सुस्थिरं शुभम् ॥ ३२ ॥  
  
अतिचित्राकारासु अत्यद्भुतासु । अत एवासिशिरास्वसिधाराप्रायासु इन्द्रियादिचेष्टासु ॥ ३२ ॥  
  
न वरमेकमहीतलराजता न च वरं विबुधामररूपता ।  
न च वरं धरणीतलनागता स्थितिमुपैति हि यत्र सतां मनः ॥ ३३ ॥  
  
एवमशाश्वतत्वात्तुच्छत्वाच्च न जागतं किमपि सुखं विवेकिभिः   
स्पृहणीयमित्याह-न वरमित्यादिना । एका अनन्यराजता सर्वमहीतलराजता न   
वरम् । एवं विबुधा अभिज्ञतमा ये अमरा इन्द्रबृहस्पत्यादयस्तद्रूपता   
स्वर्गराज्याद्यपीति यावत् धरण्यास्तले पाताले सर्वधरणीधारणसमर्था   
शेषनागता पातालराज्यमपीति यावत् । यत्र सतां विवेकिनां मनः स्थितिं   
पूर्णकामतया विश्रान्तिमुपैति तथाविधं किमपि न भवतीत्यर्थः ॥ ३३ ॥  
  
न वरमाकुलशास्त्रविचारणं न च वरं परकार्यविवेचनम् ।  
न वरमग्र्यकथाक्रमवर्णनं स्थितिमुपैति हि यत्र सतां मनः ॥ ३४ ॥  
  
एवं दुरूहत्वाद्विस्तृतत्वाच्चाकुलताहेतुनानाशास्त्राणां   
चतुर्दशविद्यास्थानानां विचारणं निष्कर्षसामर्थ्यलक्षणं पाण्डित्यमपि न   
वरम् । एवं परेषां कार्याणां बुद्धिसौष्ठवाद्विचार्य विवेचनसामर्थ्यलक्षणं   
लोकानुरजनसामर्थ्यमपि न वरम् । अग्र्याणां भारतादिकथानां क्रमस्य   
वर्णनादिसामर्थ्यमपि न वरमिति पूर्ववत् ॥ ३४ ॥  
  
न वरमाधिमयं चिरजीवितं न च वरं मरणं दृढमूढता ।  
न च वरं नरको न च विष्टपं स्थितिमुपैति हि न क्वचिदाशयः ॥ ३५ ॥  
  
यदि आधिप्रचुरत्वाज्जीवितं न वरं तर्हि सर्वाधिनिवृत्तिमत्त्वान्मरणं वरं   
स्यात्तत्राह-दृढमूढतेति । सर्वदुःखनिदानमूढतादार्ढ्यात्तदपि न   
वरमित्यर्थः । तर्हि भोगेन सर्वदुःखक्षयकरत्वान्नको वरमस्त्विति चेन्नेत्याह##-  
भावः । विष्टपं सर्वभुवनाधिपत्यम् ॥ ३५ ॥  
  
इति विविधजगत्क्रमाः समस्ताः खलु मतिमूढतया नरस्य रम्याः ।  
चलतरकलनाहिते पदार्थे कथमुपयान्ति चिरस्थितिं महान्तः ॥ ३६ ॥  
  
नरस्य विवेकिनः पुरुषस्य इति अनेन प्रकारेण विचार्यमाणा विविधजगत्क्रमाः   
समस्ताः सर्वेऽपि न रम्याः । हि यस्माद्धेतोस्ते जगत्क्रमाश्चलतरकलनया   
अशाश्वतत्वबुद्ध्या आहिते गृहीते पदार्थे महान्तः कथं   
चिरस्थितिमात्यन्तिकविश्रान्तिं यान्तीत्यर्थः ॥ ३६ ॥  
  
इत्यार्षे श्रीवासिष्ठमहारामायणे वाल्मीकीये दे० निर्वाण० पू० भुशुण्डो०   
समाधानसङ्कल्पनिराकरणं नाम त्रयोविंशः सर्गः ॥ २३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पू०   
समाधानसङ्कल्पनिराकरणं नाम त्रयोविंशः सर्गः ॥ २३ ॥  
# ०२४
चतुर्विंशः सर्गः २४  
  
भुशुण्ड उवाच ।  
  
एकैव केवला दृष्टिर्निरापाया गतभ्रमा ।  
विद्यते सर्ववित्त्वेषु सर्वश्रेष्ठा समुन्नता ॥ १ ॥  
  
देहनाडीक्रमोपेता षट्चक्रहृदयान्विता ।  
प्राणस्पन्दविभागाढ्या प्राणचिन्तेह वर्ण्यते ॥   
  
यदि जगति न किञ्चिच्छोभनं स्थिरं तर्हि किं तच्छोभनं स्थिरं च यत्र   
विवेकिनश्चित्तविश्रान्तिस्तदाह-एकैवेत्यादिना । सर्वेषु वित्त्वेषु ज्ञानेषु मध्ये   
सर्वाशे श्रेष्ठा समुन्नता । सहसा दुरारोहेति यावत् ॥ १ ॥  
  
आत्मचिन्ता समस्तानां दुःखानामन्तकारिणी ।  
चिरसम्भृतदुःस्वप्नसंसारभ्रमहारिणी ॥ २ ॥  
  
आत्मचिन्ता साक्षात्कारपर्यन्त आत्मविचारः । चिरमनादिकालादारभ्य   
कामकर्मवासनासम्भूतस्य दुःस्वप्नकल्पस्य संसारभ्रमस्य हरणशीला ॥ २ ॥  
  
निष्कलङ्कमनोमार्गविपुलाङ्गणचारिणी ।  
तथा समस्तदुःखानां चिन्तानर्थविनाशिनी ॥ ३ ॥  
  
निरस्तमायदिकलङ्का प्रत्यक्प्रवणं मन एव मार्गो यत्र तथाविधे   
मनसोऽप्यमार्गे अगम्ये वा निरतिशयभूमानन्दलक्षणे प्रत्यगात्माङ्गणे   
सञ्चरणशीला । तथा उपस्थितसर्वदुःखानां   
भाविदुःखानुसन्धानप्रयुक्तचिन्तादिसर्वानर्थानां च विनाशिनी ॥ ३ ॥  
  
ज्योत्स्नयेवान्धकाराणामलमन्तः प्रजायते ।  
सा स्वात्मचिन्ता भगवन्सर्वसङ्कल्पवर्जिता ॥ ४ ॥  
  
अन्धकाराणां तत्कार्यभ्रान्तिभिः सह परिगणनाद्बहुवचनम् । अलमत्यन्तमन्तो   
नाशस्तयेति शेषः ॥ ४ ॥  
  
युष्मदादिषु सुप्रापा दुष्प्रापैवास्मदादिषु ।  
समस्तकलनातीतं परां कोटिमुपागतम् ॥ ५ ॥  
  
दुष्प्रापैवेत्यवधारणे हेतुमाह-समस्तेत्यादिना ॥ ५ ॥  
  
पदमासादयन्त्येतत्कथं सामान्यबुद्धयः ।  
आत्मचिन्ताविलासिन्यास्तस्याः सख्यो महामुने ॥ ६ ॥  
  
सामान्यबुद्धयः अविशुद्धप्राकृतबुद्धयः । तर्हि सा तव कथं सुलभा जातेति   
चेत्तत्सखीसमाश्रयणादित्याशयेन प्राणचिन्तां वर्णयितुं पीठिकां रचयति##-  
  
किञ्चित्साम्यमुपायाता विज्ञानशशिशीतलाः ।  
आत्मचिन्तासमानानां विविधानां मुनीश्वर ॥ ७ ॥  
  
आत्मचिन्तावयस्यानां मध्यादेकतमा मया ।  
सर्वदुःखक्षयकरी सर्वसौभाग्यवर्धिनी ॥ ८ ॥  
  
कारणं जीवितस्येह प्राणचिन्ता समाश्रिता ।  
  
श्रीवसिष्ठ उवाच ।  
  
इत्युक्तवन्तं विहगं भुशुण्डं पुनरप्यहम् ।  
जानन्नपीदमव्यग्रः पृष्टवान्क्रीडया मुनिम् ॥ ९ ॥  
  
रीडया कौतुकेन ॥ ९ ॥  
  
सर्वसंशयविच्छेदिन्नत्यन्तचिरजीवित ।  
यथार्थं ब्रूहि मे साधो प्राणचिन्ता किमुच्यते ॥ १० ॥  
  
किं कीदृशी ॥ १० ॥  
  
भुशुण्ड उवाच ।  
  
सर्ववेदान्तवेत्तासि सर्वसंशयनाशकः ।  
मामेतत्परिहासार्थं मुने पृच्छसि वायसम् ॥ ११ ॥  
  
अथवा भवतामेव भगवन्परिशिक्षितुम् ।  
पुनः प्रत्युत्तराणीदं का मे क्षतिरुपस्थिता ॥ १२ ॥  
  
भवतां पूज्यानां युष्मदादीनां सन्निधौ इदं प्राणदर्शनं परिशिक्षितुं   
विशेषतः परिज्ञातुं पुनः प्रत्युत्तराणि । त्वत्प्रश्नस्य प्रत्युत्तरं वदानि ।   
लोडुत्तमः ॥ १२ ॥  
  
भुशुण्डजीवितकरं भुशुण्डस्वात्मलाभदम् ।  
शृणु प्राणसमाधानं वक्ष्यमाणमिदं मया ॥ १३ ॥  
  
देहगेहवर्णनक्रमेण वक्ष्यमाणम् ॥१३ ॥  
  
पश्येदं भगवन्सर्वं देहगेहं मनोरमम् ।  
त्रिप्रकारमहास्थूणं नवद्वारसमावृतम् ॥ १४ ॥  
  
वातपित्तकफलक्षणत्रिप्रकारा महान्तः स्थूणा विष्टम्भकाष्ठानि यस्य ॥ १४ ॥  
  
पुर्यष्टककलत्रेण तन्मात्रस्वजनेन च ।  
अहङ्कारगृहस्थेन सर्वतः परिपालितम् ॥ १५ ॥  
  
पुर्यष्टकं प्राग्वाख्यातम् । तत्पुर्यष्टकमात्रं स्वजना बान्धवाश्च यस्य ॥ १५ ॥  
  
अन्तः पश्यसि सत्कर्णशष्कुलीचन्द्रशालिकम् ।  
शिरोरुहाच्छादनवद्विपुलाक्षिगवाक्षकम् ॥ १६ ॥  
  
अन्तः साक्षितया त्वं मया वर्ण्यमानं देहगेहं पश्यसि साक्षादनुभवसि । सत्यौ   
कर्णशष्कुलीद्वयलक्षणे चन्द्रशालिके शिरोगृहे यस्मिन् । शिरोरुहैः   
केशैराच्छादनवत् ॥ १६ ॥  
  
आस्यप्रधानसुद्वारं भुजपार्श्वोपमन्दिरम् ।  
दन्तालिकेसरस्रग्भिर्भूषितद्वारकोटरम् ॥ १७ ॥  
  
भुजौ पार्श्वे च उपमन्दिराणि मन्दिरपक्षभागा यस्य ।   
दन्तालिर्दन्तपङ्क्तिस्तल्लक्षणकेसरमालाभिर्भूषितं प्रधानद्वारबिलं यस्य ॥ १७ ।  
  
अनारतं रूपरसस्पर्शनद्वारपालवत् ।  
सङ्कुलालोकवलितं तारालिन्दकृतस्थिति ॥ १८ ॥  
  
रूपरसग्रहणं सर्वबाह्यविषयोपलक्षणम् । तान् स्पर्शयन्ति अन्तर्निवेदयन्ति यानि   
ज्ञानेन्द्रियाणि तल्लक्षणद्वारपालवत् । तत्र त्वचः सर्वाङ्गव्याप्त्या   
सर्वद्वारपालत्वमिति अधोद्वारयोरपि तद्वत्त्वं बोध्यम् । सर्वत्र सङ्कुलेन   
लिङ्गदेहव्याप्तिद्वारा व्याप्तेन आत्मालोकेन वलितं व्याप्तम् । विशेषतश्च जागरे तारे   
अक्ष्णोः कनीनिके तल्लक्षणयोरलिन्दयोरूर्ध्वतमद्वारप्रकोष्ठयोः कृता   
स्वामिस्थितिर्यस्मिन् । इन्धो ह वै नामैष योऽयं दक्षिणेक्षन्पुरुषः नेत्रस्थं जाग्रतं   
विद्यात् इति श्रुतेरिति भावः ॥ १८ ॥  
  
रक्तमांसवसाधिग्धं स्नायुसन्ततिवेष्टितम् ।  
स्थूलास्थिकाष्ठसम्बद्धं सुकुड्यं सुसमाहितम् ॥ १९ ॥  
  
रक्तमांसवसाभिर्वारिमृद्गोमयैरिव दिग्धमुपलेपेनोपचितम् । स्नायवः   
शिरास्तत्सन्ततिभिर्वेष्टितं रुद्धम् । अत एव सुकुड्यम् ॥ १९ ॥  
  
इडा च पिङ्गला चास्य देहस्य मुनिनायक ।  
सुस्थिते कोमले मध्ये पार्श्वकोष्ठे निमीलिते ॥ २० ॥  
  
अस्य देहस्य मध्ये इडा पिङ्गला चेति द्वे कोमले सूक्ष्मे नाड्यौ   
वामदक्षिणपार्श्वकोष्ठे निमीलिते अनभिव्यक्ते नासापुटयोः   
प्राणसञ्चारलिङ्गेनाभिव्यक्ते सुस्थिते ॥ २० ॥  
  
पद्मयुग्मत्रयं यन्त्रमस्थिमांसमयं मृदु ।  
ऊर्ध्वाधोनालमन्योन्यमिलत्कोमलसद्दलम् ॥ २१ ॥  
  
तत्र सर्वप्राणशक्तीनामाश्रयभूतं   
द्वासप्ततिसहस्रसङ्ख्याकनाडीप्रभेदमूलजालकं पुरीतन्नामकं   
सम्पुटितसनालपद्मयुग्मत्रयाकारं हृत्पद्मयन्त्रत्रयन्न् दर्शयति##-  
सम्पुटीभावेन मिलत्कोमलसद्दलमत एव यन्त्रं प्रत्येकं यन्त्राकारम् ॥ २१ ॥  
  
सेकेन विकसत्पत्रं सकलाकाशचारिणा ।  
चलन्ति तस्य पत्राणि मृदु व्याप्तानि वायुना ॥ २२ ॥  
  
नासाग्रादिपादान्तसकलदेहाकाशचारिणा चन्द्राख्यापानवाय्वमृतसेकेन विकसन्ति   
पत्राणि दलानि यस्यतत् । एवं प्राणसञ्चारेण पत्राणि ईषत्सङ्कुचन्तीत्यर्थाद्गम्यते ।   
अत एव तस्य यन्त्रस्य पत्राणि प्राणापानवायुना व्याप्तानि सन्ति मृदु चलन्ति   
प्रत्युच्छ्वासनिःश्वासमीषत्सङ्कुचन्ति विकसन्ति चेत्यर्थः ॥ २२ ॥  
  
चलत्सु तेषु पत्रेषु स मरुत्परिवर्धते ।  
वाताहते लतापत्रजाले बहिरिवाभितः ॥ २३ ॥  
  
किं ततस्तत्राह-चलत्स्विति । परिवर्धते परितः   
प्रसारात्पुरीतत्सम्बद्धसर्वनाडीच्छिद्रेषु प्रविश्य बहुलीभवतीत्यर्थः । यथा   
बहिररण्यादौ लतापत्रजाले वातेनाहते सति वायुः परितः प्रसरति तद्द्वदित्यर्थः ॥ २३ ॥  
  
वृद्धिं नीतः स नाडीषु कृत्वा स्थानमनेकधा ।  
ऊर्ध्वाधोवर्तमानासु देहेऽस्मिन्प्रसरत्यथ ॥ २४ ॥  
  
एवं वृद्धिं नीतः स   
हृदयपायुनाभिकण्ठसर्वाङ्गलक्षणमनेकधास्थानं कृत्वा कल्पयित्वा   
प्राणादिपञ्चसञ्ज्ञः सन् ऊर्ध्वाधोवर्तमानासु द्विसप्ततिसहस्रप्रतिशाखासु   
एकोत्तरशतनाडीषु प्रविश्य देहे प्रसरतीत्यर्थः ॥ २४ ॥  
  
प्राणापानसमानाद्यैस्ततः स हृदयानिलः ।  
सङ्केतैः प्रोच्यते तज्ज्ञैर्विचित्राचारचेष्टितैः ॥ २५ ॥  
  
तदेवाह-प्राणेति ॥ २५ ॥  
  
हृत्पद्मयन्त्रत्रितये समस्ताः प्राणशक्तयः ।  
ऊर्ध्वाधः प्रसृता देहे चन्द्रबिम्बादिवांशवः ॥ २६ ॥  
  
तैः प्राणैः सह प्राणशक्तीनामपि सर्वाङ्गे प्रसरं दर्शयति-हृत्पद्मेति ॥   
२६ ॥  
  
यान्त्यायानित् विकर्षन्ति हरन्ति विहरन्ति च ।  
उत्पतन्ति पतन्त्याशु ता एताः प्राणशक्तयः ॥ २७ ॥  
  
तासामन्नरसस्य देहव्यापनाय नाडीषु व्यापारमाह-यान्तीति ॥ २७ ॥  
  
स एष हृत्पद्मगतः प्राण इत्युच्यते बुधैः ।  
अस्य काचिन्मुने शक्तिः प्रस्पन्दयति लोचने ॥ २८ ॥  
  
हृदयमेव मुख्यस्थानं प्राणस्यैव मुख्यता अन्ये तद्वृत्तिमेदास्तद्द्वारेण   
प्राण एव सर्वशरीरेन्द्रियादिचेष्टाः शक्तिभेदैः करोतीत्याह-स एष इत्यादिना ॥ २८   
॥  
  
काचित्स्पर्शमुपादत्ते काचिद्वहति नासया ।  
काचिदन्नं जरयति काचिद्वक्ति वचांसि च ॥ २९ ॥  
  
बहुनात्र किमुक्तेन सर्वमेव शरीरके ।  
करोति भगवान्वायुर्यन्त्रेहामिव यान्त्रिकः ॥ ३० ॥  
  
यन्त्रेहां प्रतिमादियन्त्रस्य नृत्यादिचेष्टाम् । यान्त्रिको यन्त्रसूत्रधारः ॥ ३० ॥  
  
तत्रोर्ध्वाधोद्विसङ्केतौ प्रसृतावनिलौ मुने ।  
प्राणापानाविति ख्यातौ प्रकटौ द्वौ वरानिलौ ॥ ३१ ॥  
  
ऊर्ध्वगमनमधोगमनमिति द्विविधसङ्केतवन्तौ ॥ ३१ ॥  
  
तयोरनुसरन्नित्यं मुने गतिमहं स्थितः ।  
शीतोष्णवपुषोर्नित्यं नित्यमम्वरपान्थयोः ॥ ३२ ॥  
  
एवं सर्वमौपोद्धातिकमुपवर्ण्य स्वयं क्रियमाणां प्राणचिन्तां दर्शयति##-  
त्वाध्यात्मिकपरिच्छेदत्यागेनाधिदैविकसूत्रात्मरूपतदात्मभावधारणया   
आसङ्गपाप्मदूषितसर्वेन्द्रियव्रतपरित्यागे तन्मात्रव्रताचरणम् ।   
वागादीन्द्रियाणां हि वचनादिस्वस्वविषयव्यसनिताव्रतं तच्चासङ्गपाप्मदूषितमिति   
श्रमलक्षण मृत्युना भग्नम् । प्राणस्य तु मुखनासिकादिस्थानेषु सञ्चरणमेव   
व्रतं तच्च न विषयासङ्गदूषितमिति न श्रमात्मना भज्यत इति प्राण एवैको   
व्रतभङ्गशून्यो मृत्युना न ग्रस्यते ।   
अतस्तदात्मताधारणतद्व्रतमात्राचरणलक्षणात्प्राणचिन्तनात्स्वस्य   
जितमृत्युतेत्याशयः । इयं च प्राणचिन्ता प्राणव्रतधारणसहिता बृहदारण्यके   
अथातो व्रतमीमांसा इत्यादिना तस्मादेकमेव व्रतं चरेत्प्राण्याच्चैवापान्याच्च   
नेत्पाप्मा मृत्युराप्नुवत् इति यद्युचरेत्समापिपयिषेत्तेनो एतस्यै देवतायै सायुज्यन्न्   
सलोकतां जयति इत्यन्तेन ग्रन्थेन प्रपञ्चिता तत एवावगन्तव्या ।   
तयोरुपासनीयगुणान्तराण्यप्याह-शीतोष्णवपुषोरित्यादिना ॥ ३२ ॥  
  
कलेवरमहायन्त्रवाहयोः श्रमहीनयोः ।  
हृदाकाशार्कशशिनोस्त्वग्नीषोमस्वरूपयोः ॥ ३३ ॥  
  
श्रमहीनयोरिति । तानि मृत्युः श्रमो भूत्वोपयेमे अथेममेव नाप्नोद्योयं   
मध्यमः प्राणः इति श्रुतेरिति भावः ॥ ३३ ॥  
  
शरीरपुरपालस्य मनसो रथचक्रयोः ।  
अहङ्कारनृपस्यास्य प्रशस्येष्टतुरङ्गयोः ॥ ३४ ॥  
  
तयोर्ममानुसरतः प्राणापानाभिधानयोः ।  
गतिं शरीरमरुतोराशरीरमरुद्धयोः ॥ ३५ ॥  
  
आशरीरं यावज्जीवमरुद्धयोरविच्छिन्नोपासनयोः । तथाच प्राक् श्रुतिरुदाहृता   
यद्युच्चरेत्समापिपयिषेत् इति । न विच्छिन्द्यादिति हि तदर्थः ॥ ३५ ॥   
  
जाग्रत्स्वप्नसुषुप्तेषु सदैव समरूपयोः ।  
सुषुप्तसंस्थितस्येव ब्रह्मन् गच्छन्ति वासराः ॥ ३६ ॥  
  
समरूपयोरिति । अभ्यासातिशयेन बहिरन्तश्च   
द्वादशषोडशाङ्गुलप्रदेशमात्रपरिमितसञ्चारयोरित्यर्थः ॥ ३६ ॥  
  
सहस्रविनिकृत्ताङ्गाद्विसतन्तुलवादपि [विनिभक्ताङ्गा इति पाठः ।] ।  
दुर्लक्ष्या विद्यमानापि गतिः सूक्ष्मतराऽनयोः ॥ ३७ ॥  
  
प्राणायामाभ्यासात्तयोः सूक्ष्मतमत्वापादनाच्च   
नोत्क्रमणादिप्रसक्तिरित्याशयेनाह-सहस्रेति । अथवा   
नाड्यन्तःसञ्चारोऽनयोर्मुखनासिकासञ्चार इव कुतो न लक्ष्यते तत्राह-सहस्रेति ।   
यथा केशः सहस्रधा भिन्नस्तावतानिम्ना तिष्ठति इति   
श्रुतेर्नाडीनामेवातिसूक्ष्मत्वाहुर्लक्षत्वे तदन्तरनयोर्गतिः सुतरां   
दुर्लक्ष्येत्याशयः ॥ ३७ ॥  
  
अविरतगतयोर्गतिं विदित्वा हृदि मरुतोरनुसृत्य चोदितां ताम् ।  
न पुनरिह हि जायते महात्मन्मुदितमनाः पुरुषः प्रणष्टपाशः ॥ ३८ ॥  
  
वर्णितां प्राणचिन्तां वर्णयिष्यमाणप्रकारप्रश्नस्यावसरं   
सूचयन्नुपसंहरति-अविरतेति । हृदि हृदयादिस्थानेष्वविरतं गतं सञ्चारो   
ययोस्तयोर्मरुतोः प्राणापानयोश्चोदितां नानाश्रुतिषु तत्तत्प्राणोपास्तिप्रकरणे   
अनेकधा विहितां निर्दोषत्वगतश्रमत्वाभग्नव्रतत्वसंवर्गाद्यनेकगुणविशिष्टां   
गतिमनुसृत्यवक्ष्यमाणप्रकारेणोपास्य प्रणष्टमृत्युपाशः सन्   
पुरुषस्तत्त्वज्ञानेन जीवन्मुक्तो भूत्वा इह संसारे पुनर्न जायत इत्यर्थः । हिशब्दः   
प्राणाद्युपास्तीनामपि निष्कामानुष्ठितानां ज्ञानद्वारा मुक्तिहेतुत्वं श्रुतिषु   
प्रसिद्धमिति द्योतनार्थः ॥ ३८ ॥  
  
इत्यार्षे श्रीवासिष्ठमहारामायणे वा० दे० मोक्षोपायेषु निर्वाण० प्र० पू०   
भुशुण्डोपाख्याने प्राणविचारणं नाम चतुर्विंशः सर्गः ॥ २४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
प्राणविचारणं नाम चतुर्विंशः सर्गः ॥ २४ ॥  
  
# ०२५
पञ्चविंशः सर्गः २५  
  
श्रीवसिष्ठ उवाच ।  
  
इत्थं स कथयन्पक्षी पृष्टस्तत्र पुनर्मया ।  
कीदृशी प्राणवातस्य गतिरित्येव राघव ॥ १ ॥  
  
प्राणपानगतिष्वत्र रेचकादिप्रकल्पनम् ।  
प्राणापानोदयलयस्थानं ब्रह्म च वर्ण्यते ॥   
  
प्रश्नावसरप्रदानसूचितश्चिन्तनीयप्राणगतिप्रकारभेदो मया पृष्ट इत्याह##-  
  
भुशुण्ड उवाच ।  
  
जानन्नपि मुने सर्वं किं मां पृच्छसि लीलया ।  
यथापृष्टमहं वच्मि शृणु तत्रापि मद्वचः ॥ २ ॥  
  
प्राणोऽयमनिशं ब्रह्मन्स्पन्दशक्तिः सदागतिः ।  
सबाह्याभ्यन्तरे देहे प्राणोऽयमुपरि स्थितः ॥ ३ ॥  
  
एकः प्राणशब्दो रूढः अपरस्तु प्राणगतिरिति यौमिकस्तल्लक्षणपरः ।   
लक्षणानुसारेणैवोर्ध्वस्थानमभिनीय दर्शयति-अयमुपरि स्थित इति ॥ ३ ॥  
  
अपानोऽप्यनिशं ब्रह्मन्स्पन्दशक्तिः सदागतिः ।  
सबाह्याभ्यन्तरे देहे त्वपानोऽयमवाक्स्थितः ॥ ४ ॥  
  
एवमपानपदमप्येकं यौगिकं पूर्ववत्सर्वम् ॥ ४ ॥  
  
जाग्रतः स्वपतश्चैव प्राणायामोऽयमुत्तमः ।  
प्रवर्तते यतस्तज्ज्ञ तत्तावच्छ्रेयसे शृणु ॥ ५ ॥  
  
एवं लक्षणतो भेदन्न् प्रदर्श्य तद्गतिष्वयत्नतः सदैव   
प्राणायामत्वसिद्धिचिन्तनं दर्शयति-जाग्रत इत्यादिना ॥ ५ ॥  
  
बाह्योन्मुखत्वं प्राणानं यद्धृदम्बुजकोटरात् ।  
स्वरसेनास्तयत्नानां तं धीरा रेचकं विदुः ॥ ६ ॥  
  
तत्र हृदयान्मूर्धपर्यन्तं प्रश्वासगत्यर्धमान्तररेचकत्वेन चिन्तनीयम् ।   
मूर्धादिबहिर्द्वादशाङ्गुलपर्यन्तं त्वर्धं बाह्यपूरकत्वेनेत्याह-बाह्येति   
द्वाभ्याम् ॥ ६ ॥  
  
द्वादशाङ्गुलपर्यन्तं बाह्यमाक्रमतामधः ।  
प्राणानामङ्गसंस्पर्शो यः स पूरक उच्यते ॥ ७ ॥  
  
बाह्यात्परापतत्यन्तरपाने यत्नवर्जितः ।  
योऽयं प्रपूरणः स्पर्शो विदुस्तमपि पूरकम् ॥ ८ ॥  
  
एवं बाह्याद्देशादपाने अन्तः परापतति प्रविशति यो नासाग्रादिमूर्धपर्यन्तो यश्च   
मूर्धादिहृदयपर्यन्तो वायोः स्पर्शस्तं द्विविधमप्यन्तःपूरकः विदुरित्यर्थः ॥   
८ ॥  
  
अपानेऽस्तङ्गते पाणो यावन्नाभ्युदितो हृदि ।  
तावत्सा कुम्भकावस्था योगिभिर्यानुभूयते ॥ ९ ॥  
  
इदानीमन्तःकुम्भकं कल्पिताकल्पितसाधारण्येन लक्षयति-अपाने इति । अस्तङ्गते   
प्रशान्ते सति ॥ ९ ॥  
  
रेचकः कुम्भकश्चैव पूरकश्च त्रिधा स्थितः ।  
अपानस्योदयस्थाने द्वादशान्तादधो बहिः ॥ १० ॥  
  
बहिरपि च रेचकादीन्दर्शयितुमुपक्रमते-रेचक इत्यादिना । अपानस्योदयस्थाने   
नासाग्राद्बहिर्द्वादशाङ्गुलपर्यन्ते ॥ १० ॥  
  
स्वभावाः सर्वकालस्थाः सम्यग्यत्नविवर्जिताः ।  
ये प्रोक्ताः स्फारमतिभिस्ताञ्छृणु त्वं महामते ॥ ११ ॥  
  
स्वत एव भवन्तीति स्वभावा ये रेचकादयः प्रोक्ताः ॥ ११ ॥  
  
द्वादशाङ्गुलपर्यन्ताद्बाह्यादभ्युदितः प्रभो ।  
यो वातस्तस्य तत्रैव स्वभावात्पूरकादयः ॥ १२ ॥  
  
अभ्युदितः अभिमुखं स्थितः । तस्य वातस्य । तत्र बाह्यप्रदेश एव ।   
बाह्यपूरकादयश्चिन्तनीया इति शेषः ॥ १२ ॥  
  
मृदन्तरस्थानिष्पन्नघटवद्या स्थितिर्बहिः ।  
द्वादशाङ्गुलपर्यन्ते नासाग्रसमसम्मुखे ॥ १३ ॥  
  
तत्र बाह्यवाय्वन्तरपानस्यैकीभावेन निश्चलप्रायां स्थितिं कुम्भकत्वेन   
कल्पयति-मृदन्तरस्थेति सार्धेन ॥ १३ ॥  
  
व्योम्नि नित्यमपानस्य तं विदुः कुम्भकं बुधाः ।  
बाह्योन्मुखस्यवायोर्या नासिकाग्रावधिर्गतिः ॥ १४ ॥  
  
तस्य पूर्वप्राणभावेन हृदयादारभ्य नासाग्रपर्यन्ता या गतिस्तां   
बाह्यपूरकत्वेनापि कल्पयेदित्याह-बाह्योन्मुखस्येति ॥ १४ ॥  
  
तं बाह्यपूरकं त्वाद्यं विदुर्योगविदो जनाः ।  
नासाग्रादपि निर्गत्य द्वादशान्तावधिर्गतिः ॥ १५ ॥  
  
ततो बहिर्गतिं बाह्यपूरकान्तरतयाकल्पयति-नासाग्रादिति ॥ १५ ॥  
  
या वायोस्तं विदुर्धीरा अपरं बाह्यपूरकम् ।  
बहिरस्तङ्गते प्राणे यावन्नापान उद्गतः ॥ १६ ॥  
  
बहिरित्यादिः पूर्वोक्तानुवादः ॥ १६ ॥  
  
तावत्पूर्णं समावस्थं बहिष्ठं कुम्भकं विदुः ।  
यत्तदन्तर्मुखत्वं स्यादपानस्योदयं विना ॥ १७ ॥  
  
बाह्यरेचकद्वयकल्पनप्रकारमाह-यत्तदिति । उदयं प्रस्पन्दं विना । तथा च   
प्रस्पन्दपूर्वक्षणे यदन्तर्मुखत्वं प्रस्पन्दोन्मुखत्वं तमित्यर्थः ॥ १७ ॥  
  
तं बाह्यरेचकं विद्याच्चिन्त्यमानं विमुक्तिदम् ।  
द्वादशान्ताद्यदुत्थाय रूपपीवरता परा ॥ १८ ॥  
  
द्वादशान्ताद्बाह्यद्वादशाङ्गुलचरमभागात् । नासाग्रपर्यन्तमपानस्य चलनेन   
स्वरूपाभिव्यक्त्या पीवरता ॥ १८ ॥  
  
अपानस्य बहिष्ठं तमपरं पूरकं विदुः ।  
बाह्यानाभ्यन्तरांश्चैतान्कुम्भकादीननारतम् ॥ १९ ॥  
  
प्राणापानस्वभावांस्तान्बुद्ध्वा भूयो न जायते ।  
अष्टावेते महाबुद्धे रात्रिन्दिवमनुस्मृताः ॥ २० ॥  
  
बुद्ध्वा उपास्य भूयो न जायत इत्यवश्यभाविज्ञानफलेन स्तुतिः-अष्टाविति ।   
यद्यपि बहिरन्तश्च रेचकपूरकयोः प्रत्येकं द्वैविध्यकथनात्कुम्भकाभ्यां सह   
दश भवन्ति तथापि कुम्भकयोः प्राधान्यादङ्गाष्टकाभिप्रायेणेयमुक्तिः ॥ २० ॥  
  
स्वभावा देहवायूनां कथिता मुक्तिदा मया ।  
गच्छतस्तिष्ठतो वापि जाग्रतः स्वपतोऽपि वा ॥ २१ ॥  
  
एतदभ्यासात्प्राणनिरोधोऽपिकाले भवतीत्याह-गच्छत इति ॥ २१ ॥  
  
एते निरोधमायन्ति प्रकृत्याऽतिचलानिलाः ।  
यत्करोति यदश्नाति बुद्ध्यैवालमनुस्मरन् ॥ २२ ॥  
  
कर्तृत्वभोक्तृत्वाभिमानोऽप्यनेन नश्यतीत्याशयेनाह-यत्करोतीति ॥ २२ ॥  
  
कुम्भकादीन्नरः स्वान्तस्तत्र कर्ता न किञ्चन ।  
अव्यग्रमस्मिन्व्यापारे बाह्यं परिजहन्मनः ॥ २३ ॥  
  
बाह्यदृष्टिपरित्यागादन्तरात्मदर्सनोदयेन परमपदप्राप्तिरप्यनेन   
सिद्ध्यतीत्याह-अव्यग्रमिति । अस्मिन् प्राणचिन्तनव्यापारे संसक्तमत एव   
बाह्यमर्थ परिजहत्त्यजत् ॥ २३ ॥  
  
दिनैः कतिपयैरेव पदमाप्नोति केवलम् ।  
एतदभ्यसतः पुंसो बाह्ये विषयवृत्तिषु ॥ २४ ॥  
  
न बध्नाति रतिं चेतः श्वदृतौ ब्राह्मणो यथा ।  
एतां दृष्टिमवष्टभ्य ये स्थिताः कृतबुद्धयः ॥ २५ ॥  
  
श्वदृतौ श्वचर्मभस्त्रायां तद्गतक्षीरादाविति यावत् ॥ २५ ॥  
  
प्राप्तप्राप्तव्यमखिलं तैरखिन्नास्त एव हि ।  
तिष्ठता गच्छता नित्यं स्वपता जाग्रता तथा ॥ २६ ॥  
  
एषा चेत्प्रेक्ष्यते दृष्टिस्तन्न बन्धनमाप्यते ।  
प्राणापानानुसरणप्राप्तबोधवतामलम् ॥ २७ ॥  
  
प्राणापानयोरनुसरणमनुसारश्चिन्तनं तेन प्राप्तबोधवतां पुंसां   
संशान्तमलमोहेन चित्तेन अन्तर्हृदयस्थे इह प्रत्यगात्मनि ॥ २७ ॥  
  
संशान्तमलमोहेन स्वस्थेनान्तरिहोष्यते ।  
सर्वारम्भान्सदा स्वच्छः कुर्वन्वापि बुधो जनाः ॥ २८ ॥  
  
प्राणापानगतिं प्राप्य सुस्वस्थः सुखमेधते ।  
प्राणस्याभ्युदयो ब्रह्मन्पद्मपत्राद्धृदि स्थितात् ॥ २९ ॥  
  
प्राणस्याभ्युदय इत्यादिः पूर्वोक्तानुवादः ॥ २९ ॥  
  
द्वादशाङ्गुलपर्यन्ते प्राणोऽस्तं यात्ययं बहिः ।  
अपानस्योदयो बाह्याद्द्वादशान्तान्महामुने ॥ ३० ॥  
  
अस्तङ्गतिरथाम्भोजमध्ये हृदयसंस्थिते ।  
प्राणो यत्र समायाति द्वादशान्ते नभःपदे ॥ ३१ ॥  
  
हृदयसंस्थिते अम्भोजमध्ये अस्तङ्गतिरपानस्येति शेषः । प्राणो यत्र   
यस्मिन्नभःपदे समायाति समाप्यते ॥ ३१ ॥  
  
पदात्तस्मादपानोऽयं खादेति समनन्तरम् ।  
बाह्याकाशोन्मुखः प्राणो वहत्यग्निशिखा यथा ॥ ३२ ॥  
  
तस्मात् खात् पदात् अपान एति उद्गच्छति । प्राणापानयोरग्नीषोमात्मकत्वं यदुक्तं   
तदौष्ण्यशैत्योर्ध्वाधोमुखत्वप्रदर्शनेनोपपादयति-बाह्येत्यादिना ॥ ३२ ॥  
  
हृदाकाशोन्मुखोऽपानो निम्ने वहति वारिवत् ।  
अपानश्चन्द्रमा देहमाप्याययति बाह्यतः ॥ ३३ ॥  
  
प्राणः सूर्योऽग्निरथवा पचत्यन्तरिदं वपुः ।  
प्राणो हि हृदयाकाशं तापयित्वा प्रतिक्षणम् ॥ ३४ ॥  
  
तयोः सूर्यचन्द्रात्मकता वा चिन्त्येत्याशयेन तामप्युपपादयति-प्राण इत्यादिना ॥   
३४ ॥  
  
मुखाग्रगगनं पश्चात्तापयत्युत्तमो रविः ।  
अपानेन्दुर्मुखाग्रं तु प्लावयित्वा हृदम्बरम् ॥ ३५ ॥  
  
पश्चादाप्याययत्येष निमेषसमनन्तरम् ।  
अपानशशिनोऽन्तस्था कला प्राणविवस्वता ॥ ३६ ॥  
  
कला चरमो भागः । यत्र यस्मिन्हार्दे ब्रह्मणि स्थित्वा ग्रस्ता तद्ब्रह्मासाद्य ॥ ३६ ॥  
  
यत्र ग्रस्ता तदासाद्य पदं भूयो न शोच्यते ।  
प्राणार्कस्य तथान्तस्था यत्रापानसितांशुना ॥ ३७ ॥  
  
यत्र यस्मिन्द्वादशाङ्गुलपर्यन्तबाह्याकाशोपलक्षिते ब्रह्मणि विद्यमानेनापानेन   
ग्रस्ता तद्ब्रह्मपदमासाद्येत्यर्थः ॥ ३७ ॥  
  
ग्रस्ता तत्पदमासाद्य न भूयो जन्मभाङ्नरः ।  
प्राण एवार्कतां याति सबाह्याभ्यन्तरेऽम्बरे ॥ ३८ ॥  
  
एकस्यैव वायोः पर्यायेण शक्तिद्वयोदयश्चिन्तनीय इत्याह-प्राण एवेत्यादिना ॥ ३८   
॥  
  
आप्यायनकरीं पश्चाच्छशितामधितिष्ठति ।  
प्राण एवेन्दुतां त्यक्त्वा शरीराप्यायकारिणीम् ॥ ३९ ॥  
  
आप्यायनमाप्यायो ह्लादनम् ॥ ३९ ॥  
  
क्षणादायाति सूर्यत्वं संशोषणकरं पदम् ।  
अर्कतां सम्परित्यज्य न यावच्चन्द्रतां गतः ॥ ४० ॥  
  
तत्र बहिर्द्वादशाङ्गुलपर्यन्ते प्रसृतः प्राणो यावदर्कतामौष्ण्यन्न् परित्यज्य   
चन्द्रतां शैत्यं न गतः सा प्राणापानयोः सन्ध्यवस्था । तस्यां देहाद्बहिः   
प्राणलयादात्मनो निर्देहत्वनिष्क्रियत्वनिर्मनस्त्वादयो वास्तवस्वभावाः   
सम्भावयितुं शक्यत्वाद्विचार्यन्ते । तत्र बाह्यकुम्भके   
देहादिदेशपरिच्छेदाभावाच्चन्द्रसूर्यात्मकप्राणापानक्रियाप्रयुक्तायुः##-  
॥ ४० ॥  
  
प्राणस्तावद्विचार्यन्तेऽदेशकाले न शोच्यते ।  
हृदि चन्द्रार्कयोर्ज्ञात्वा नित्यमस्तमयोदयम् ॥ ४१ ॥  
  
एवमन्तःकुम्भकेऽपि हृदि प्राणापानसन्धौ प्रतिष्ठितस्य मनसो   
निजाधिष्ठानपरमात्मतत्त्वबोधावश्यम्भावान्न जन्मादिप्रसक्तिरित्याह##-  
  
आत्मनो निजमाधारं न भूयो जायते मनः ।  
सोदयास्तमयं सेन्दुं सरश्मिं सगमागमम् ॥ ४२ ॥  
  
आत्मनो मनसः आधारमधिष्ठानं परमात्मानम् । अथवा हृदयस्थः स्वात्मैव   
प्राणसूर्यः स एवापानात्मकचन्द्रतया   
उदयास्तमयतद्रश्मिभूतव्यानादिवृत्तिभेदाद्यात्मना विवर्तते न तद्व्यतिरिक्तः   
कश्चिदस्तीत्युपासनं स्वात्मदर्शने हेतुरित्याह-सोदयास्तमयमिति ॥ ४२ ॥  
  
हृदये भास्करं देवं यः पश्यति स पश्यति ।  
न क्षीणं नापरिक्षीणं बहिष्ठं सिद्धये तमः ॥ ४३ ॥  
  
ननु किं हृद्यात्मसाक्षात्कारेण बाह्यतमसा बहिरेवापरिच्छिन्नस्यात्मन   
आवृतत्वात्तत्क्षयाय बाह्यज्योतिरेव किं नान्विष्यते तत्राह-नेति ॥ ४३ ॥  
  
हार्दं तु क्षपयेद्ध्वान्तं यत्क्षये सिद्धिरुत्तमा ।  
बाह्ये तमसि सङ्क्षीणो लोकालोकः प्रजायते ॥ ४४ ॥  
  
हार्दं त्विति । बाह्यध्वान्तकल्पनापि हार्दध्वान्तवशादेवेति तत्क्षये   
तत्क्षयोऽर्थसिद्ध इति भावः । बाह्यज्योतिषा बाह्यतमःक्षपणं तु   
रूपादिदर्शनहेतुरेव न बहिरात्मदर्शने हेतुरित्याशयेनाह-बाह्ये इति । लोक्यत इति   
लोको जगद्रूपम् ॥ ४४ ॥  
  
हार्दे तु तमसि क्षीणे स्वालोको जायते मुने ।  
हार्दान्धकारक्षयदं परिज्ञातं विमुक्तिदम् ॥ ४५ ॥  
  
सोदयास्तमयं यत्नात्प्राणार्कमवलोकयेत् ।  
अपानेन्दुः प्रयात्यस्तं यत्र हृत्पद्मकोटरे ॥ ४६ ॥  
  
उक्ते बाह्यान्त। कुम्भकप्रतिष्ठे प्ररोचनाय प्रपञ्चयिष्यन् भूमिकां रचयति##-  
  
पदात्तस्मादुदेत्यन्तः प्राणार्को बहिरुन्मुखः ।  
अपानेऽस्तङ्गते प्राणः समुदेति हृदम्बुजात् ॥ ४७ ॥  
  
छायायां गलिताङ्गायां तत्रैवाशु यथातपः ।  
प्राणे त्वस्तङ्गते बाह्यादपानः प्रोदितः क्षणात् ॥ ४८ ॥  
  
आतपे परितो नष्टे छायेवानुपदं तथा ।  
प्राणजन्मावनौ नष्टमपानं विद्धि सन्मते ॥ ४९ ॥  
  
अपानजन्मभूमौ च प्राणं नष्टमवेहि हि ।  
अस्तङ्गतवति प्राणे त्वपानेऽभ्युदयोन्मुखे ॥ ५० ॥  
  
उदयोन्मुखतैव निरोद्धव्येत्याशयः ॥ ५० ॥  
  
बहिः कुम्भकमालम्ब्य चिरं भूयो न शोच्यते ।  
अपानेऽस्तङ्गते प्राणे किञ्चिदभ्युदयोन्मुखे ॥ ५१ ॥  
  
अन्तःकुम्भकमालम्ब्य चिरं भूयो न शोच्यते ।  
प्राणरेचकमालम्ब्य अपानाद्दूरकोटिगम् ॥ ५२ ॥  
  
अपानादपानोदयस्थानाद्द्वादशाङ्गुलस्थानाद्दूरकोटिगं   
षोडशा"ण्गुलभागप्रसारिणमित्यर्थः ॥ ५२ ॥  
  
स्वच्छं कुम्भकमभ्यस्य न भूयः परितप्यते ।  
अपाने रेचकाधारं प्राणपूरान्तरास्थितम् ॥ ५३ ॥  
  
निःशेषवायुरेचनात्स्वच्छम् । नासाविवरेणान्तः प्रविशत्यपाने बाह्यरेचकाधारं   
प्राणस्य पूरणं प्राणपूरस्तदर्थमन्तः आस्थितं प्रविष्टं स्वसंस्थं   
देहान्तर्गतं पूरकं दृष्ट्वा उपास्य ॥ ५३ ॥  
  
स्वसंस्थं पूरकं दृष्ट्वा न भूयो जायते नरः ।  
प्राणापानावुभावन्तर्यत्रैतौ विलयं गतौ ॥ ५४ ॥  
  
यत्र हार्दे ब्रह्मणि ॥ ५४ ॥  
  
तदालम्ब्य पदं शान्तमात्मानं नानुतप्यते ।  
प्राणभक्षोन्मुखेऽपाने देशं कालं च निष्कलम् ॥ ५५ ॥  
  
इदानीम् अर्कतां सम्परित्यज्य न यावच्चन्द्रतां गतः इत्यत्र अदेशकालेन शोच्यते इति   
यदुक्तं तद्विवृण्वन् बाह्यकुम्भकोक्तस्य   
देशकालबाधस्यान्तःकुम्भकेऽप्यनुकर्षं दर्शयति-प्राणभक्षोन्मुख   
इत्यादिना । बहिः प्राणलयाधिष्ठानचिति अन्तः प्राणनिगमापादानचिति वा बाधेन   
देशं कालं चात्तदन्तर्वर्तिवस्तुजातं च निष्कलं चिन्मात्रमेवेति विचार्येत्यर्थः ॥ ५५   
॥  
  
विचार्य बहिरन्तर्वा न भूयः परिशोच्यते ।  
अपानभक्षणपरे प्राणे हृदि तथा बहिः ॥ ५६ ॥  
  
देशं कालं च सम्प्रेक्ष्य न भूयो जायते मनः ।  
यत्र प्राणो ह्यपानेन प्राणेनापान एव च ॥ ५७ ॥  
  
निगीर्णौ बहिरन्तश्च देशकालौ च पश्यतौ ।  
क्षणमस्तङ्गतप्राणमपानोदयवर्जितम् ॥ ५८ ॥  
  
देशकालौ प्राणापानाभ्यां सहैव निगीर्णाविति पश्येत्यर्थः ।   
तादृशावस्थाप्राणापानसन्धिक्षणे सर्वप्राणिनामप्यस्ति योगिनस्तु तद्विदुर्नान्ये   
इत्याह-क्षणमित्यादिना ॥ ५८ ॥  
  
अयत्नसिद्धबाह्यस्थं कुम्भकं तत्पदं विदुः ।  
अयत्नसिद्धो ह्यन्तस्थकुम्भकः परमं पदम् ॥ ५९ ॥  
  
विदुः । योगिन इति शेषः ॥ ५९ ॥  
  
एतत्तदात्मनो रूपं शुद्धैषा परमैव चित् ।  
एतत्तत्तत्सदाभासमेतत्प्राप्य न शोच्यते ॥ ६० ॥  
  
पुष्पस्यान्तरिवामोदः प्राणस्यान्तरवस्थितम् ।  
न स प्राणं न वाऽपानं चिदात्मानमुपास्महे ॥ ६१ ॥  
  
एवं क्रियाभेदभिन्नप्राणचिन्ताप्रकारमुक्त्वा तन्निरूढ्यनन्तरं   
प्राणापानाद्यान्तरतदधिष्ठानचिदात्मोपासनं कर्तव्यमित्याशयेनाह##-  
किं प्राणलयोपलक्षितोऽपानात्मा सः नेत्याह-न वाऽपानमिति । तथा च   
तत्परिचयार्थं प्राणस्यान्तरवस्थितमित्युक्तं नतूपासनोपाधितयेति भावः ॥ ६१ ॥  
  
जलस्यान्तरिवास्वादमपानस्यान्तरस्थितम् ।  
न सप्राणन्न् न वाऽप्राणं [न वाऽपानं इति पाठश्चिन्त्यः]   
चिदात्मानमुपास्महे ॥ ६२ ॥  
  
आस्वाद्यत इत्यास्वादो माधुर्यमिव । सप्राणं सजीवम् । अप्राणं निर्जीवम् ॥ ६२ ॥  
  
प्राणक्षयस्योपान्तस्थमपानक्षयकोटिगम् ।  
अपानप्राणयोर्मध्यं चिदात्मानमुपास्महे ॥ ६३ ॥  
  
प्राणस्य प्राणनं प्रोच्चैः परं जीवस्य जीवनम् ।  
देहस्य धारणं धुर्यं चिदात्मानमुपास्महे ॥ ६४ ॥  
  
प्राणस्येति । स उ प्राणस्य प्राणः इत्यादिशुतेः । प्राणनादिव्यापारे निमित्तमिति   
सर्वपर्यायार्थः ॥ ६४ ॥  
  
मनसो मननं सत्यं बुद्धेरेकावबोधनम् ।  
अहङ्कृतेरहङ्कारं चिदात्मानमुपास्महे ॥ ६५ ॥  
  
यस्मिन्सर्व यतः सर्वं यत्सर्वं सर्वतश्च यत् ।  
यच्च सर्वमयं नित्यं तच्चित्तत्त्वमुपास्महे ॥ ६६ ॥  
  
आलोकालोकनं पुण्यं सर्वपावनपावनम् ।  
न च भावनमन्नूनं तच्चित्तत्वमुपास्महे ॥ ६७ ॥  
  
आलोकालोकनं ज्योतिषो ज्योतिः । भावैर्मनोबुद्ध्यादिविकारैर्नमत् नम्रीभवत्   
पूर्वस्वभावात्प्रच्यवत् न च । नूनमिति निश्चये ॥ ६७ ॥  
  
(अपानोऽस्तं [प्रक्षिप्तोऽयं क्वचित्पठ्यते ।] गतो यत्र प्राणो   
नाभ्युदितः क्षणम् ।  
कलाकलङ्करहितं तच्चित्तत्त्वमुपास्महे ॥)  
नापानोऽभ्युदितो यत्र प्राणश्चान्तमुपागतः ।  
नासाग्रगगनावर्तं तच्चित्तत्त्वमुपास्महे ॥ ६८ ॥  
  
नासाग्रोपलक्षितद्वादशाङ्गुलप्रदेशगगनं आवर्तः   
प्राणापानप्रवाहसन्धिर्यस्य । विरुद्धप्रवाहद्वयसन्धौ ह्यावर्ता भवन्ति ॥ ६८ ॥  
  
यत्र प्राणोऽस्तमायाति यत्रापानोऽस्तमेति च ।  
यत्र द्वावप्यनुत्पन्नौ तच्चित्तत्त्वमुपास्महे ॥ ६९ ॥  
  
इदानीं बाह्यान्तः प्रदेशोपाधिभेदमपहाय यतश्चोदेति सूर्योऽस्तं यत्र च गच्छति   
। तं देवाश्चक्रिरे धर्म स एवाद्य स उ श्व एतद्वै तत् इति श्रुत्यर्थ मनसिकृत्वाह##-  
  
प्राणापानोद्भवस्थाने बाह्याभ्यन्तरमास्थिते ।  
ये द्वे योगिपदाधारस्तच्चित्तत्त्वमुपास्महे ॥ ७० ॥  
  
ये द्वे प्राणापानोद्भवस्थाने योगिभिः पद्येते गम्येते इति पदे   
तदाधारस्तदधिष्ठानं यच्चित्तत्त्वं तदित्यर्थः ॥ ७० ॥  
  
प्राणापानरथारूढं प्राणापानमनाततम् ।  
यच्छक्तिरूपं शक्तीनां तच्चित्तत्त्वमुपास्महे ॥ ७१ ॥  
  
यत्प्राणापानोपाधिरथारूढमनाततं परिच्छिन्नं सत् प्राणापानसमाहारः   
प्राणनापाननशक्तिर्भवति एवं करणान्तरशक्तीनामपि यच्छक्तिरूपं   
भवतीत्यर्थः ॥ ७१ ॥  
  
हृत्प्राणकुम्भकं देवं बहिश्चापानकुम्भकम् ।  
पूरकांशविसृष्टं यत्तच्चित्तत्त्वमुपास्महे ॥ ७२ ॥  
  
प्राणापानकुम्भकभावेन तत्तद्विसर्गरेचकादिभावेन च तदेव विवर्तत इति   
तदेवोपास्यमित्याह-हृदिति ॥ ७२ ॥  
  
प्राणापानपरामर्शं सत्ताबोधं विरूपकम् ।  
यत्प्राप्यं प्राणमननात्तच्चित्तत्त्वमुपास्महे ॥ ७३ ॥  
  
प्राणापानयोः परामर्शश्चालनं तस्मिन्निमित्तभूतं तत्सत्ताबोधरूपं   
चेत्यर्थः । एवं प्राणोपास्तिफलमपि तदेवेत्युपास्यमित्याह-यत्प्राप्यमिति ॥ ७३ ॥  
  
यत्प्राणपवनस्पन्दो यत्स्पन्दानन्दकारकम् ।  
कारणं कारणानां यत्तच्चित्तत्त्वमुपास्महे ॥ ७४ ॥  
  
इन्द्रियाणां विषयप्रदेशोपसर्पणं स्पन्दस्तदुपभोगश्चानन्दस्तयोः कारणम् ॥   
७४ ॥  
  
यदखिलकलनाकलङ्कहीनं परिवलितं च सदा कलागणेन ।  
स्वनुभवविभवं पदं तदग्र्यं सकलसुरप्रणतं परं प्रपद्ये ॥ ७५ ॥  
  
अखिलकलनाकलङ्कहीनं परमार्थतः । आपातदर्शिदृशा तु सदा जीवोपाधिभूतेन   
प्राणादिषोडशकलागणेन परिवलितं वेष्टितम् । सम्यगनुभवः स्वनुभवः स एव   
विभवो निरतिशयैश्वर्य यस्य तथाविधं परमात्मपदमुक्तप्रकारेण प्रपद्ये   
उपासे इत्यर्थः ॥ ७५ ॥  
  
इत्यार्षे श्रीवा० रामायणे वाल्मी० दे० मोक्षोपायेषु निर्वाणप्रकरणे पू०   
भुशुण्डोपाख्याने समाधिवर्णनं नाम पञ्चविंशः सर्गः ॥ २५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
समाधिवर्णनं नाम पञ्चविंशः सर्गः ॥ २५ ॥  
  
# ०२६
षड्विंशः सर्गः २६  
  
भुशुण्ड उवाच ।  
  
एषा हि चित्तविश्रान्तिर्मया प्राणसमाधिना ।  
क्रमेणानेन सम्प्राप्ता स्वयमात्मनि निर्मले ॥ १ ॥  
  
इत्थं स्वस्यात्मविज्ञानं निरूप्य प्राणचिन्तया ।  
भुशुण्डेनात्र कथ्यन्ते चिरजीवितहेतवः ॥  
  
अनेनोक्तप्रकारेण ॥ १ ॥  
  
एतां दृष्टिमवष्टभ्य संस्थितोऽस्मि महामुने ।  
न चलामि निमेषांशमपि मेरुविचालतः ॥ २ ॥  
  
मेरोर्विचलनं विचालस्तस्मादपि ॥ २ ॥  
  
गच्छतस्तिष्ठतो वापि जाग्रतः स्वपतोऽपि वा ।  
स्वप्नेऽपि न चलत्येष सुसमाधिर्ममात्मनि ॥ ३ ॥  
  
नित्यानित्यासु लोलासु जगत्स्थितिषु सुस्थितः ।  
अन्तर्मुखोऽस्मि तिष्ठामि स्वकामेनात्मनात्मनि ॥ ४ ॥  
  
जगत्स्थितिषु इष्टानिष्टलक्षणासु सुस्थितो निर्विक्षेपः । स्वकामेन स्वच्छन्देन ॥ ४ ॥  
  
अपि संरुध्यते वायुरपि वा सलिलं गतेः ।  
नैतस्मात्सुसमाधानाद्विरुद्धं संस्मराम्यहम् ॥ ५ ॥  
  
वायुः प्रवहाख्यो ज्योतिश्चक्राधारः । सलिलं महानदीनाम् । गतेः   
प्रवहणात्संरुद्ध्यते संरुद्ध्येतापीत्यर्थः । विरुद्धं व्युत्थापकं विषयजातम् ॥   
५ ॥  
  
प्राणापानानुसरणात्परमात्मावलोकनात् ।  
अशोकमनुजातोऽस्मि पदमाद्यं महातपः ॥ ६ ॥  
  
हे महातपः ॥ ६ ॥   
  
आमहाप्रलयाद्ब्रह्मन्नुन्मज्जननिमज्जनम् ।  
अहमद्यापि भूतानां पश्यञ्जीवामि धीरधीः ॥ ७ ॥  
  
न भूतं न भविष्यं च चिन्तयामि कदाचन ।  
दृष्टिमालम्ब्य तिष्ठामि वर्तमानामिहात्मना ॥ ८ ॥  
  
वर्तमानां नित्यवर्तमानस्वभावां साक्षिदृष्टिम् । आत्मना मनसा ॥ ८ ॥  
  
यथा प्राप्तेषु कार्येषु परित्यक्तफलैषणः ।  
सुषुप्तसमया बुद्ध्या परितिष्ठामि केवलम् ॥ ९ ॥  
  
निरभिमानत्वेन सुषुप्तसमया ॥ ९ ॥  
  
भावाभावमयीं चिन्तामीहितानीहितान्विताम् ।  
विमृश्यात्मनि तिष्ठामि चिरं जीवाम्यनामयः ॥ १० ॥  
  
विमृश्य हेयतया निश्चित्य । तेन चिरं जीवामि ॥ १० ॥  
  
प्राणापानसमायोगसमयं समनुस्मरन् ।  
स्वयमात्मनि तुष्यामि चिरं जीवाम्यनामयः ॥ ११ ॥  
  
समायोगः सन्धिस्तत्समयं तत्र विभातं ब्रह्मेति यावत् ॥ ११ ॥  
  
इदमद्य मया लब्धमिदं प्राप्स्यामि सुन्दरम् ।  
इति चिन्ता न मे तेन चिरं जीवाम्यनामयः ॥ १२ ॥  
  
न स्तौमि न च निन्दामि क्वचित्किञ्चित्कदाचन ।  
आत्मनोऽन्यस्य वा साधो तेनाहं शुभमागतः ॥ १३ ॥  
  
आत्मनः स्वस्यान्यस्य वा । चेष्टितमिति शेषः ॥ १३ ॥  
  
न तुष्यति शुभ्रप्राप्तौ नाशुभेष्वपि खिद्यते ।  
मनो मम समं नित्यं तेनाहं शुभमागतः ॥ १४ ॥  
  
शुभन्न् प्रस्तावाज्जीवनम् ॥ १४ ॥  
  
परमं त्यागमालम्ब्य सर्वमेव सदैव हि ।  
जीवितादि मया त्यक्तं तेनाहं शुभमागतः ॥ १५ ॥  
  
परं सर्वद्वैतबाधलक्षणं त्यागम् । जीवितं जीवनाभिन्निवेशस्तदादि ॥ १५ ॥  
  
प्रशान्तचापलं वीतशोकं स्वस्थं समाहितम् ।  
मनो मम मुने शान्तं तेन जीवाम्यनामयः ॥ १६ ॥  
  
काष्ठं विलासिनीं शैलं तृणमग्निं हिमं नभः ।  
समं सर्वत्र पश्यामि तेन जीवाम्यनामयः ॥ १७ ॥  
  
किमद्य मम सम्पन्नं प्रातर्वा भविता पुनः ।  
इति चिन्ताज्वरो नास्ति तेन जीवाम्यनामयः ॥ १८ ॥  
  
सम्पन्नं प्राप्तम् ॥ १८ ॥  
  
जरामरणदुःखेषु राज्यलाभसुखेषु च ।  
न बिभेमि न हृष्यामि तेन जीवाम्यनामयः ॥ १९ ॥  
  
अयं बन्धुः परश्चायं ममायमयमन्यतः ।  
इति ब्रह्मन्न जानामि तेन जीवाम्यनामयः ॥ २० ॥  
  
अन्यतः अन्यस्य ॥ २० ॥  
  
सर्वं सर्वपदाभासमनाद्यन्तमनामयम् ।  
अहं चिदिति जानामि तेन जीवाम्यनामयः ॥ २१ ॥  
  
सर्व चिदेव । सर्वपदं नानावस्त्विवावभासत इति सर्वपदाभासम् ॥ २१ ॥  
  
आहरन्विहरंस्तिष्ठन्नुत्तिष्ठन्नुच्छ्वसन्स्वपन् ।  
देहोऽहमिति नो वेद्मि तेनास्मि चिरजीवितः ॥ २२ ॥  
  
आहरन् आददानः ॥ २२ ॥  
  
इमं सांसारमारम्भं सुषुप्तपदवत्स्थितः ।  
असन्तमिव जानामि तेन जीवाम्यनामयः ॥ २३ ॥  
  
संसारे भवं सांसारमारम्भं कार्यम् ॥ २३ ॥  
  
यथाकालमुपायातावर्थानर्थौ समौ मम ।  
हस्ताविव शरीरस्थौ तेन जीवाम्यनामयः ॥ २४ ॥  
  
यथाकालं प्रारब्धोपस्थापितभोगकालानुसारेणोपायातौ प्राप्तौ ॥ २४ ॥  
  
अपरिचलया शक्त्या सुदृशा स्निग्धमुग्धया ।  
ऋजु पश्यामि सर्वत्र तेन जीवाम्यनामयः ॥ २५ ॥  
  
स्वरूपान्न परिचलतीत्यपरिचलया मनःस्थैर्यशक्त्या । सुदृशा   
सर्वभूतेष्वात्मौपम्यदृष्ट्या । ऋजु अकुटिलम् । तथा चोक्तं भारते-सर्वं   
जिह्मं मृत्युपदमार्जवं ब्रह्मणः पदम् । एतावान् ज्ञानविषयः प्रलापः किं   
करिष्यति ॥ इति ॥ २५ ॥  
  
आपादमस्तकान्तेऽस्मिन्न देहे ममता मम ।  
त्यक्ताहङ्कारपङ्क्तस्य तेन जीवाम्यनामयः ॥ २६ ॥  
  
यत्करोमि यदश्नामि तत्त्यक्त्वा तद्वतोऽपि मे ।  
मनो नैष्कर्म्यमादत्ते तेन जीवाम्यनामयः ॥ २७ ॥  
  
तत् तदभिमानं त्यक्त्वा शरीरेण तद्वतोऽपि मे मनो   
नैष्कर्म्यमकर्तृभोक्तृस्वभावतामादत्ते स्वीकरोति ॥ २७ ॥  
  
यदा यदा मुने किञ्चिद्विजानामि तदा तदा ।  
मतिरायाति नौद्धत्यं तेन जीवाम्यनामयः ॥ २८ ॥  
  
औद्धत्यमविनीततां नायाति ॥ २८ ॥  
  
करोमीशोऽपि नाक्रान्तिं परितापे न खेदवान् ।  
दरिद्रोऽपि न वाञ्छामि तेन जीवाम्यनामयः ॥ २९ ॥  
  
ईशः परेषामाक्रमणसमर्थोऽप्याक्रान्तिं परिभवं न करोमि । एवं परकृते   
परितापे सहनशीलत्वान्न खेदवान् ॥ २९ ॥  
  
पश्यद्रूपे शरीरेऽस्मिन्भूतस्थात्मा चिदास्पदः ।  
भूतवृन्दमहं साम्यात्तेन जीवाम्यनामयः ॥ ३० ॥  
  
पश्यद्रूपे चेतनप्राये अस्मिञ्शरीरे भासमानेप्यहं चिदास्पदश्चिन्मात्रदर्शी   
[अस्याग्रे-न शरीरात्मदर्शी इति पाठः समुपलभ्यते ।] । एवं च   
चिदात्मनः सर्वभूतेषु साम्यात्सर्वभूतस्थात्मा सन् भूतवृन्दं स्वशरीरमिव   
पश्यामीत्यध्याहृत्य योज्यम् ॥ ३० ॥  
  
आशापाशविनुन्नायाश्चित्तवृत्तेः समाहितः ।  
संस्पर्शं न ददाम्यन्तस्तेन जीवाम्यनामयः ॥ ३१ ॥  
  
सर्वदा समाहितः सन् आशापाशविनुन्नायाश्चित्तवृत्तेः अन्तर्हृदि संस्पर्श   
प्रवेशं न ददामि ॥ ३१ ॥  
  
असत्तां जगतः सत्तामात्मनः करबिल्ववत् ।  
सुप्तः प्रबुद्धः पश्यामि तेनास्मि चिरजीवितः ॥ ३२ ॥  
  
बाह्यदृष्टिविषये सुप्तः सन् जगतः असत्तां पश्यामि अन्तस्तु प्रबुद्धः सन् आत्मनः   
सत्तां करबिल्ववत्पश्यामीत्यन्वयः ॥ ३२ ॥  
  
जीर्णं भिन्नं श्लथं क्षीणं क्षुब्धं क्षुण्णं क्षयं गतम् ।  
पश्यामि नववत्सर्वं तेन जीवाम्यनामयः ॥ ३३ ॥  
  
श्लथं शिथिलावयवम् । क्षीणं कृशाङ्गम् । क्षुब्धं व्यापृतावयवम् ।   
क्षुण्णं सञ्चूर्णितावयवम् ।   
सर्वमतीतानागतवर्तमानवस्तुनित्यनिर्विकारात्ममात्रत्वदृशा नववत्पश्यामि ॥ ३३   
॥  
  
सुखितोऽस्मि सुखापन्ने दुःखितो दुःखिते जने ।  
सर्वस्य प्रियमित्रं च तेन जीवाम्यनामयः ॥ ३४ ॥  
  
आपद्यचलधीरोऽस्मि जगन्मित्रं च सम्पदि ।  
भावाभावेषु नैवास्मि तेन जीवाम्यनामयः ॥ ३५ ॥  
  
भावाः कलानामिव वित्तादीनामुपचया अभावास्तत्क्षयाश्च त्रेषु नैवाभिनिविष्टोऽस्मि   
॥ ३५ ॥  
  
नाहमस्मि न चान्यो मे नाहमन्यस्य कस्यचित् ।  
इति मे भावितं चित्तं तेन जीवाम्यनामयः ॥ ३६ ॥  
  
अहं जगदहं व्योम देशकालक्रमावहम् ।  
अहं क्रियेति मे बुद्धिस्तेन जीवाम्यनामयः ॥ ३७ ॥  
  
घटश्चिच्चित्पटश्चित्खं चिद्वनं शकटं च चित् ।  
चित्सर्वमिति मे भावस्तेन जीवाम्यनामयः ॥ ३८ ॥  
  
किं सर्वत्र जाड्यमनपोह्यैवाहम्बुद्धिस्ते नेत्याह-घट इति ॥ ३८ ॥  
  
इत्यहं मुनिशार्दूल त्रिलोककमलालिकः ।  
भुशुण्डो नाम काकोलः कथितश्चिरजीवितः ॥ ३९ ॥  
  
उपसंहरति-इतीति । मेरुकर्णिकावासित्वात् श्यामत्वाच्च त्रिलोककमलस्य अलिरिव अलिकः   
॥ ३९ ॥  
  
ब्रह्मार्णवे विलुलितं त्रिजगत्तरङ्गमुत्पादनाद्यभिभवेन विभिन्नरूपम् ।  
आलीनमुन्नमितमाकुलदृश्यदृश्यमालोकयन्प्रकलयंश्च चिरं स्थितोऽस्मि   
॥ ४० ॥  
  
उत्पादनानि सर्गाः । आदिपदाद्वृद्धिविपरिणामापक्षयास्तल्लक्षणेनाभिभवेन   
परस्परप्रतिघातेन विभिन्नानि वैचित्र्यं प्राप्तानि रूपाणि यस्य तत् । एवंरीत्या   
पुनःपुनरुन्नमितमालीनं चाकुलं परिभ्रमत्साक्षिदृश्यबुद्धिमनैन्द्रियाणां   
दृश्य जगद्व्युत्थानकाले आलोकयन् समाधिकाले प्रकलयन् विलापयंश्च चिरं   
स्थितोऽस्मीत्यर्थः ॥ ४० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भुशुं०चिरजीवितहेतुकथनं नाम षड्विंशः सर्गः ॥ २६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चिरजीवितहेतुकथनं नाम षड्विंशः सर्गः ॥ २६ ॥  
  
# ०२७
सप्तविंशः सर्गः २७  
  
भुशुण्ड उवाच ।  
  
एतत्ते कथितं ब्रह्मन्यथास्मि यदिहास्मि च ।  
त्वदाज्ञामात्रसिद्ध्यर्थं धार्ष्ट्येन ज्ञानपारग ॥ १ ॥  
  
भुशुण्डस्य प्रशंसात्र यियासोस्तेन पूजनम् ।  
वसिष्ठस्य नभोगत्या स्वलोकाप्तिश्च वर्ण्यते ॥   
  
यथा येन प्रकारेण अस्मि चिरं जीवामि । परमार्थत इह कार्यकरणसङ्घाते यदस्मि   
तच्च कथितमित्यर्थः । धार्ष्ट्येन वैयात्येन ॥ १ ॥  
  
श्रीवसिष्ठ उवाच ।  
  
अहो नु चित्रं भगवन्भवता भूषणं श्रुतेः ।  
आत्मोदन्तः प्रकथितः परं विस्मयकारणम् ॥ २ ॥  
  
आत्मोदन्तः स्ववृत्तान्तः ॥ २ ॥  
  
धन्यास्ते ये महात्मानमत्यन्तचिरजीवनम् ।  
भवन्तं परिपश्यन्ति द्वितीयमिव पद्मजम् ॥ ३ ॥  
  
यावदद्य दृशो धन्याः स्वात्मोदन्तमखण्डितम् ।  
यथावत्पावनं बुद्धेः सर्वं कथितवानसि ॥ ४ ॥  
  
ये भवन्तं प्रपश्यन्ति तेषां दृशो धन्याः । यावदद्येति   
स्वदृशोश्चिरस्थितिसार्थक्याभिप्रायम् ॥ ४ ॥  
  
प्रभातं दिक्षु सर्वासु दृष्टा विबुधभूतयः ।  
भवानिव जगत्यस्मिन्न महानवलोकितः ॥ ५ ॥  
  
विबुधानां देवानां विदुषां च भूतयो ज्ञानैश्वर्यसम्पदो दृष्टाः ॥ ५ ॥  
  
कथञ्चित्प्राप्यते कश्चिद्भ्रान्त्वेव हि महाजनः ।  
न भवानिव भव्यात्मा सुलभो जगति क्वचित् ॥ ६ ॥  
  
भ्रान्त्वा यत्नेन चिरमन्विष्यापि महांस्तत्त्वज्ञो जनः कथञ्चित्प्राप्यते । तत्रापि   
भवानिव न सुलभः ॥ ६ ॥  
  
वंशखण्डे हि कस्मिंश्चिज्जायते मौक्तिकं यथा ।  
जगत्खण्डे हि कस्मिंश्चिद्दृश्यते त्वादृशस्तथा ॥ ७ ॥  
  
वंशखण्डे वेणुवने । वेणूनामप्यष्टसु मुक्ताकरेषु परिगणनात् ॥ ७ ॥  
  
मया तु सुमहत्कार्यमद्य सम्पादितं शुभम् ।  
पुण्यदेहविमुक्तात्मा यद्भवानवलोकितः ॥ ८ ॥  
  
तदस्तु तव कल्याणं प्रविशात्मगुहां शुभाम् ।  
मध्याह्नसमयो यन्मे व्रजामि सुरमन्दिरम् ॥ ९ ॥  
  
मध्याह्नपदेन माध्याह्निकं कर्म लक्ष्यते । सुरमन्दिरं सप्ताषलोकं   
स्वगृहम् ॥ ९ ॥  
  
इत्याकर्ण्य भुशुण्डोऽसौ जग्राहोत्थाय पादपात् ।  
सङ्कल्पिताभ्यां हस्ताभ्यामुपात्तं हेमपल्लवम् ॥ १० ॥  
  
कल्पवृक्षलतापुष्पकेसरेण हिमत्विषा ।  
तत्पात्रं मौक्तिकार्घ्येण पूरयामास पूर्णधीः ॥ ११ ॥  
  
मौक्तिकलक्षणेनार्घ्येण अर्घार्थजलेन ॥ ११ ॥  
  
तेनार्घ्यपाद्यपुष्पेण त्रिनेत्रमिव मामसौ ।  
आपादमस्तकं भक्त्या पूजयामास पूर्वजः ॥ १२ ॥  
  
त्रिनेत्रमिवेत्युपमानान्नित्यं शिवपूजापरतापि तस्य गम्यते । पूर्वजश्चिरन्तनः ॥ १२ ॥  
  
अनुव्रज्याकदर्थेन खगेन्द्रालमिति ब्रुवन् ।  
विष्टरादहमुत्थाय ततः खगवदाप्लुतः ॥ १३ ॥  
  
हे खगेन्द्र अनुव्रज्यालक्षणेन कदर्थेन श्रमेण अलमिति ब्रुवन्नहमाप्लुत उड्डीनः   
॥ १३ ॥  
  
व्योम्नि योजनमात्रं तु मदनुव्रज्यया गतः ।  
करं करेणावष्टभ्य बलात्संरोधितः खगः ॥ १४ ॥  
  
संरोधितो निवर्तितः ॥ १४ ॥  
  
मयि याते क्षणेनैव गगनाध्वन्यदृश्यताम् ।  
निवृत्तोऽसौ विहङ्गेन्द्रो दुस्त्यजा सङ्गतिः सताम् ॥ १५ ॥  
  
अन्योन्यमपि कस्मिंश्चित्तरङ्गक इवाम्बुधौ ।  
व्योमन्यदृश्यतां यातो खगस्मृत्या मुनीनहम् ॥ १६ ॥  
  
आवामन्योन्यमप्यदृश्यतां यातौ । ततः अहं खगस्य भुशुण्डस्य स्मृत्वा   
अविच्छिन्नस्मरणेनोपलक्षितः सन्सप्तर्षिमण्डलं प्राप्य मुनीन्दृष्टवानिति शेषः   
॥ १६ ॥  
  
सप्तर्षिमण्डलं प्राप्य जायया परिपूजितः ।  
याते कृतयुगस्यादौ पुरा वर्षशतद्वये ॥ १७ ॥  
  
जायया अरुन्धत्या । उक्ताया भुशुण्डसङ्गतेः कालमाह-याते इति ॥ १७ ॥  
  
सङ्गतोऽहं भुशुण्डेन मेरोः शृङ्गद्रुमेऽभवम् ।  
अद्य राम कृते क्षीणे त्रेता सम्प्रति वर्तते ॥ १८ ॥  
  
मध्ये त्रेतायुगस्यास्य जातस्त्वं रिपुमर्दन ।  
पुनरद्याष्टमे वर्षे तत्रैवोपरि भूभृतः ।  
मिलितोऽभूद्भुशण्डो मे तथैवाजररूपवान् ॥ १९ ॥  
  
भूभृतः मेरोः ॥ १९ ॥  
  
इति सङ्कथितं चित्रं भुशुण्डोदन्तमुत्तमम् ।  
श्रुत्वा विचार्य चैवान्तर्यद्युक्तं तत्समाचर ॥ २० ॥  
  
उपसंहरति-इतीति ॥ २० ॥  
  
श्रीवाल्मीकिरुवाच ।  
  
इति सुमतिभुशुण्डसत्कथां यो विमलमतिः प्रविचारयिष्यतीह ।  
भवभयबहुलाकुलास्थितां स प्रसभमसत्सरितं तरिष्यतीति ॥ २१ ॥  
  
इतीति । इति इमां सुमतेर्भुशुण्डस्य सत्कथां यः प्रविचारयिष्यति स इहास्मिन्नेव शरीरे   
भवा जन्मादयस्तद्भयैर्बहुला अत एवाकुला ये जीवास्तैरास्थितां इति इमां   
प्रसिद्धामसत्सरितं मायानदीं तरिष्यति । प्रसभमिति पौरुषप्राधान्यद्योतनार्थम्   
॥ २१ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भुशुम्० समाप्तिर्नाम सप्तविंशः सर्गः ॥ २७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
समाप्तिर्नाम सप्तविंशतितमः सर्गः ॥ २७ ॥  
  
# ०२८
अष्टाविंशः सर्गः २८  
  
श्रीवसिष्ठ उवाच ।  
  
एवं भुशुण्डवृत्तान्तः कथितस्ते मयानघ ।  
अनया प्रज्ञया तीर्णो भुशुण्डो मोहसङ्कटात् ॥ १ ॥  
  
आख्यायिकाभिसम्बन्धो देहानियतिवर्णकम् ।  
आपातभ्रान्तिमात्रत्वं देहादेश्चात्र वर्ण्यते ॥   
  
वर्णिताया भुशुण्डाख्यायिकायाः प्रकृतोपदेशसम्बन्धं दर्शयति##-  
  
एतां दृष्टिमवष्टभ्य स्वप्राणाभ्यासपूर्विकाम् ।  
भुशुण्डवन्महाबाहो भव तीर्णमहार्णवः ॥ २ ॥  
  
प्राणाभ्यासोऽत्र प्राणस्य निरोध उपास्तिर्वा तत्पूर्विकाम् । महार्णव इति विपुलः   
संसारो निगीर्याध्यवसितः ॥ २ ॥   
  
यथा ज्ञानेन योगेन सन्तताभ्यासजन्मना ।  
भुशुण्डः प्राप्तवान्प्राप्यं तथासादय तत्पदम् ॥ ३ ॥  
  
असक्तबुद्धयः सर्वे भुशुण्डवदवस्थितिम् ।  
प्राप्नुवन्ति परे तत्त्वे प्राणापानावलोकिनः ॥ ४ ॥  
  
प्राणापानावलोकिनः उक्तोपास्तिशीलाः ॥ ४ ॥  
  
एता विचित्रा भवता श्रुता विज्ञानदृष्टयः ।  
इदानीं धियमालम्ब्य यथेच्छसि तथा कुरु ॥ ५ ॥  
  
यथेच्छसि योगपूर्विकामुपास्तिपूर्विकां वा स्वात्मप्रतिष्ठां तथा कुरु ॥ ५ ॥  
  
श्रीराम उवाच ।  
  
भगवन्भवता भूमिभास्वता ज्ञानरश्मिभिः ।  
हार्दमुद्दामदौरात्म्यं प्रमृष्टमखिलं तमः ॥ ६ ॥  
  
आस्तां योगोपास्ती त्वदुपदेशश्रवणादेव स्वस्य तत्त्वबोधः सिद्ध इति सूचयन् रामः   
कथाप्रसञ्जितदेहगेहस्वरूपमेव जिज्ञासमानः पृच्छति-भगवन्नित्यादिना ।   
भूमिभास्वता भूमाववत्तीर्णेन सूर्येण । उद्दामानि दौरात्म्यानि   
अनात्मस्वात्मत्वदर्शनानि तत्प्रयुक्तदुश्चेष्टितानि च यस्मात्तथाविधं हार्दं   
तमः ॥ ६ ॥  
  
प्रबुद्धाः स्मः प्रहृष्टाः स्मः प्रविष्टाः स्मः स्वमास्पदम् ।  
स्थिताः स्मो ज्ञातविज्ञेया भवन्तो ह्यपरा इव ॥ ७ ॥  
  
अपरा द्वितीया भवन्त इव ॥ ७ ॥   
  
अहो भुशुण्डचरितं परं विस्मयकारकम् ।  
भगवन्भवता प्रोक्तमुत्तमार्थावबोधनम् ॥ ८ ॥  
  
भुशुण्डचरिते ब्रह्मन्नेतस्मिन्कथिते त्वया ।  
यच्छरीरगृहं प्रोक्तं मांसचर्मास्थिनिर्मितम् ॥ ९ ॥  
  
तत्केन नाम रचितं कुतो वा तत्समुत्थितम् ।  
कथं वा स्थितिमायातं को वा तत्रावतिष्ठते ॥ १० ॥  
  
कर्तुर्निमित्तस्य स्थितिप्रकारस्य तदन्तःस्थस्य स्वामिनश्च प्रश्नाः ॥ १० ॥  
  
श्रीवसिष्ठ उवाच ।  
  
परमार्थावबोधाय दोषापाकरणाय च ।  
शृणु राघव तत्त्वेन वक्ष्यमाणमिदं मया ॥ ११ ॥  
  
अस्थिस्थूणं नवद्वारं रक्तमांसावलेपनम् ।  
शरीरसदनं राम न केनचिदिदं कृतम् ॥ १२ ॥  
  
तत्राद्यस्योत्तरमाह-अस्थीति ॥ १२ ॥  
  
आभासमात्रमेवेदमित्थमेवावभासते ।  
द्विचन्द्रविभ्रमाकारं सदसच्च व्यवस्थितम् ॥ १३ ॥  
  
नन्वीश्वरोऽस्य देहस्य निर्माता श्रुतिपुराणाख्यायिकाप्रसिद्धः जीवस्तु   
स्वकर्मोपभोगायास्य निर्मापकस्तौ कथमपलप्येते तत्राह-आभासमात्रमिति ।   
इत्थमेव । विनैव निर्मातारमित्यर्थः । न हि जले चन्द्राभासो निर्मातारमपेक्षते नापि   
तैमिरिककल्पितद्वितीयचन्द्रविभ्रमस्तद्वदित्यर्थः । ईश्वरस्य निर्मातृत्वं तु   
श्रौतं न मुख्यम् । पुरुषनिःश्वसितदृष्टान्तदर्शनात् । जीवस्य   
निर्मापयितृत्वमपि तथा । अबुद्धिपूर्वत्वादनिष्टनिर्मापणायोगाच्चेति भावः ॥ १३ ॥  
  
द्विचन्द्रदर्शनविधौ चन्द्रद्वित्वं सदैव हि ।  
वस्तुतश्चैक एवेन्दुः स्थितो देहस्तथैव हि ॥ १४ ॥  
  
देहस्य मिथ्यात्वं तु प्रतीतिकालमात्रस्थितिकत्वाच्चन्द्रद्वित्ववदेव सिद्धमित्याह##-  
हि यस्मात्तथैव । वस्तुतस्तु सदैव ह्येक एवेन्दुरित्यन्वयः ॥ १४ ॥  
  
देहप्रत्ययकाले हि देहोऽयं समवस्थितः ।  
असन्नेव च सत्तस्मात्प्रोक्तः सदसदात्मकः ॥ १५ ॥  
  
उक्तमेव स्पष्टमाह-देहेति । परमार्थसदधिष्टानकतया उपचारात्सत् ॥ १५ ॥  
  
स्वप्ने स्वप्नावबोधः संस्त्वन्यदा स मुधैव हि ।  
बुद्बुदो बुद्बुदविधौ सत्यो मिथ्यैव चान्यदा ॥ १६ ॥  
  
असतः सत्त्वभ्रान्तिः क्व दृष्टा तत्राह-स्वप्न इति । मुधा मिथ्यैव ।   
बुद्बुदविधौ बुद्बुदप्रतीतिसत्त्वे ॥ १६ ॥  
  
देहो देहविधौ सत्यो ह्यसत्य इतरद्विधौ ।  
प्रतिभासविधौ तावज्जलं सदसदन्यदा ॥ १७ ॥  
  
इतरद्विधौ शुद्धात्मदर्शनसत्त्वे । जलं मृगतृष्णिकोदकम् ॥ १७ ॥  
  
प्रतिभासविधौ देहः सन्नसंश्चान्यदा स्मृतः ।  
आभासमात्रमेवेदमित्थं सम्प्रति भासते ॥ १८ ॥  
  
प्रतिभासविधाविति प्रसाधितार्थनिगमनत्वान्न पौनरुक्त्यम् ॥ १८ ॥  
  
अयं नामाहमित्यन्तर्गृहीतमननं स्थितम् ।  
मांसास्थिमयनिर्माणदेहोऽहमिति विभ्रमम् ॥ १९ ॥  
  
आभासमात्रतामुपपादयंस्तदभिमानं त्याजयति-अयमिति ।   
प्राग्गृहीतदेहाकारं मननमेव संस्कारदार्ढ्यात्पुनः पुनर्देहाकारेण स्थितम्   
॥१९ ॥  
  
त्यज सङ्कल्पनिर्माणदेहाः सन्ति सहस्रशः ।  
सुखतल्पगतो येन स्वप्नदेहेन दिक्तटान् ॥ २० ॥  
  
त्यजेति पूर्वान्वयि । सङ्कल्पनिर्माणदेहानेवोदाहृत्य देषामसत्यतां दर्शयति##-  
  
परिभ्रमसि हे राम स देहस्ते क्व संस्थितः ।  
जागरायां मनोराज्ये येन स्वर्गपुरान्तरम् ॥ २१ ॥  
  
जागरायां जागरे । छान्दसं स्त्रीत्वम् ॥ २१ ॥   
  
परिभ्रमसि मेरुं वा स देहस्ते क्व संस्थितः ।  
स्वप्नेष्वपि च यः स्वप्नस्तत्र येन महीतटान् ॥ २२ ॥  
  
परिभ्रमसि हे राम स देहस्ते क्व संस्थितः ।  
मनोराज्यं मनोराज्ये महद्विभवभूमिषु ॥ २३ ॥  
  
मनोराज्यान्तःकल्पिते मनोराज्यान्तरे महतीषु विभवभूमिषु । आन्महतः   
समानाधिकरणजातीययोः इत्यात्वे कर्तव्ये तदभावश्छान्दसः ।   
महतामिन्द्रचन्द्रादीनां वा विभवभूमिषु ॥ २३ ॥  
  
परिभ्रमसि येनेह स देहस्ते क्व संस्थितः ।  
गतैर्देहैर्मनोराज्ये या विचित्रा जगत्क्रियाः ॥ २४ ॥  
  
गतैः कल्पनाविलयमनुविलीनैः ॥ २४ ॥  
  
प्रकरोषि महाबाहो ते देहास्ते क्व संस्थिताः ।  
विलासिन्यानुरागिण्या येन सङ्कल्पकान्तया ॥ २५ ॥  
  
निर्वृतिं यासि देहेन स देहस्ते क्व संस्थितः ।  
एते राम यथा देहा मनसः सदसन्मयाः ॥ २६ ॥  
  
निर्वृतिं सम्भोगसुखं यासीति योग्यतया वर्तमानकालोक्तिः । एवं   
भविष्यत्स्वप्नमनोराज्यदेहा अप्युदाहार्याः । तेषु   
मिथ्यात्वसाङ्कल्पिकत्वादेर्निश्चितत्वात्प्रस्तुतदेहेऽपि तथात्वं साधयति-एते इति ॥ २६ ॥  
  
तथैव तादृशाचारो देहोऽयं मनसः स्मृतः ।  
इदं धनमयं देहो देशोऽयमिति विभ्रमः ॥ २७ ॥  
  
अहन्ताध्यासविषये देहे दर्शितो न्यायो ममताध्यासगोचरे धनादावपि सम   
इत्याशयेनाह-इदं धनमिति ॥ २७ ॥  
  
तत्सर्वं चित्तवीर्यस्य सङ्कल्पस्य विजृम्भितम् ।  
दीर्घस्वप्नमिमं विद्धि दीर्घं वा चित्तविभ्रमम् ॥ २८ ॥  
  
या तु देहादौ स्वप्नादिवैधर्म्यबुद्धिः सा चिरानुवृत्तिमात्रा न तु   
सत्यत्वासाङ्कल्पिकत्वादिप्रयुक्तेत्याशयेनाह-दीर्घेति ॥ २८ ॥  
  
दीर्घं वापि मनोराज्यं संसारं रघुनन्दन ।  
प्रबोधमेष्यसि यदा परमात्मेच्छया स्वया ॥ २९ ॥  
  
अत एवास्य तत्त्वज्ञानेन बाध्यत्वमुपपन्नमित्याशयेनाह-प्रबोधमिति ॥ २९ ॥  
  
द्रक्ष्यसि त्वं तदा सम्यगिदमर्कोदये यथा ।  
स्वप्नसङ्कल्पजालेन यथान्यैव जगत्स्थितिः ॥ ३० ॥  
  
सम्यक् आत्ममात्रपरिशेषेण द्रक्ष्यसि । यथा अर्कोदये प्रबुद्धः स्वाप्नार्थान्पश्यति   
तद्वत् ॥ ३० ॥  
  
तथैवेयं हि सङ्कल्पकलना काचिदेव हि ।  
यथा पूर्वं मयोत्पत्तिः प्रोक्ता कमलजन्मनः ॥ ३१ ॥  
  
काचिदनिर्वचनीया मिथ्यैवेत्यर्थः । उक्तेऽर्थे च प्रागुत्पत्तिप्रकरणे विस्तरोक्तं   
स्मारयति-यथेति ॥ ३१ ॥  
  
मनसः स्वयमेवान्तःसङ्कल्पकलनोद्भवा ।  
विचित्ररचनोपेतं मनस्तत्रात्तविभ्रमम् ॥ ३२ ॥  
  
सङ्कल्पकलनामात्रं तथेदमवभासनम् ।  
यथा कल्पित आभासो मनसोऽब्जजतां गतः ॥ ३३ ॥  
  
ऐन्दवोपाख्यानोक्तमपि स्मर्तव्यमित्याह-यथा कल्पित इति ॥ ३३ ॥  
  
देहाद्विचिन्तितो देहः स्थितोऽन्यस्तद्वदेव हि ।  
प्राक्प्रवाहचिराभ्यस्तो वासनातिशयेन यः ॥ ३४ ॥  
  
पूर्वदेहादुत्क्रान्तिकाले विचिन्तितो यो देहः ॥ ३४ ॥  
  
तथैव दृश्यते देहस्तथाऽऽकृत्युदयेन सः ।  
पौरुषेण प्रयत्नेन सङ्कल्पो ह्यमेव चित् ॥ ३५ ॥  
  
तथाऽऽकृत्युदयेन तादृशसंस्थानसम्पत्त्या । पौरुषेण प्रयत्नेन मनः   
प्रत्यङ्मुखीकृत्य स्वात्मदर्शने अयं देहजगदाकारः सङ्कल्पश्चिदेवेत्यन्वयः   
॥ ३५ ॥  
  
अन्यथा भाव्यते राम भूयते तदिहान्यथा ।  
अयं सोऽयं ममायं च संसार इति भाविते ॥ ३६ ॥  
  
अन्यथा भाव्यते यदीति शेषः । तत्तर्हि अन्यथा भूयते इति भाविते तथैवानुभूयत इति   
शेषः ॥ ३६ ॥  
  
सत्यो यो भाव्यते राम भावनादार्ढ्यसम्भवः ।  
भावितं तीव्रवेगेन यदेवाशु तदेव हि ॥ ३७ ॥  
  
तदेव हि दृश्यते इति परेणान्वयः ॥ ३७ ॥  
  
सर्वत्र दृश्यते राम कान्तेवात्यन्तवल्लभा ।  
अहर्व्यावृत्तिरभ्यस्ता यथा स्वप्नेषु दृश्यते ॥ ३८ ॥  
  
अह्नि व्यवृत्तिर्व्यापृतिर्यथाभ्यस्ता ॥ ३८ ॥  
  
तथायं भावनाभ्यस्तः संसारोऽप्यवलोक्यते ।  
यथा स्वप्नावनौ क्षिप्रमहर्यदवभासते ॥ ३९ ॥  
  
क्षिप्रं शीघ्रप्रध्वंसी क्षणादिः अहस्त्रिंशद्धटिकादीर्घोऽवभासते ॥ ३९ ॥  
  
तथेदमल्पकालस्थमपि संलक्ष्यते स्थिरम् ।  
व्योमन्येव यथा तापतप्ते सन्दृश्यते सरित् ॥ ४० ॥  
  
स्थिरं शाश्वत्रम् । व्योमनि मरुभूम्याकाशे । सरित् मृगतृष्णानदी ॥ ४० ॥  
  
धराप्यविद्यमानापि सङ्कल्पाद्दृश्यते तथा ।  
दृश्यते दृष्टिवैरूप्याद्यथा व्योमनि पिच्छिका ॥ ४१ ॥  
  
धरा भूः । अपिशब्दादन्तरिक्षं त्रिलोकी च । पिच्छिका नर्हमुष्टिः ॥ ४१ ॥  
  
तथैवेयं जगल्लक्ष्मीर्दुर्ज्ञानादवभासते ।  
दृश्यते समया दृष्ट्या न यथा व्योम्नि पिच्छिका ॥ ४२ ॥  
  
दुर्ज्ञानाद्भ्रमात् ॥ ४२ ॥  
  
सम्यग्दृष्ट्या जगल्लक्ष्मीस्तथेयं नावभासते ।  
भीरुरभ्येति न यथा स्वसङ्कल्पेषु सम्भ्रमम् ॥ ४३ ॥  
  
भीरुरपि स्वसङ्कल्पेषु स्वमनोराज्यकल्पितहस्तिव्याघ्रादिषु । सम्भ्रमं भयम् ॥ ४३ ॥  
  
स्वसङ्कल्पे हि संसारे न तथैते भयं सुधीः ।  
स्व एव हि स्वभावोऽयमित्थं सम्प्रति भासते ॥ ४४ ॥  
  
स्वभावः आत्मा । सम्प्रति बहिर्मुखदशायाम् ॥ ४४ ॥  
  
संसारसरणिस्थित्यां कस्मात्कोऽत्र बिभेति किम् ।  
स एव किञ्चित्संशोध्यः शुद्ध्या विमलतां गते ॥ ४५ ॥  
  
यद्बिभेति तदपि भयं किम् । न किञ्चित्स्वात्मव्यतिरिक्तमस्तीत्यर्थः । यो बिभेति स एव   
किञ्चित्संशोध्यो विवेचनीयः ॥ ४५ ॥  
  
तस्मिन्न दृश्यते राम मोहोऽयं जगतः स्थितः ।  
सम्यगालोकमात्रेण स्वभावः शुद्धिमृच्छति ॥ ४६ ॥  
  
अयं भयादिलक्षणो मोहः अद्वये शुद्धात्मनि न दृश्यते । तथा च श्रुतिः##-  
। द्वितीयाद्वै भयं भवति इति । केन तर्ह्युपायेनात्मा शुद्ध्यति तमाह-सम्यगिति ।   
स्वभाव आत्मा ॥ ४६ ॥  
  
न गृह्णाति मलं भूयस्ताम्रतामिव काञ्चनम् ।  
आभासमात्रमेवेदं न सन्नासज्जगत्त्रयम् ॥ ४७ ॥  
  
पुनरशुद्धिप्राप्तिशङ्कां वारयति-नेति । स्वभावतः काञ्चनं भ्रान्त्या   
ताम्रतया गृहीतं तापादिना स्वरूपाभिव्यक्तौ पुनस्ताम्रत्वमिवेत्यर्थः । कुतोऽस्य   
दर्शनमात्राच्छुद्धिरिति चेद्दृश्यमलस्याभासमात्रत्वादित्याह##-  
  
इत्यन्यकलनात्यागः सम्यगालोकनं विदुः ।  
मरणं जीवितं स्वर्गो ज्ञानमज्ञानमेव च ॥ ४८ ॥  
  
इति अस्माद्धेतोः सम्यगालोकनमेवान्यकलनायास्त्यागो निवृत्तिरिति विदुरिति   
पूर्वेणान्वयः । सम्यगीक्षणं तर्हि कीदृशं तदाह-मरणमित्यादिना ॥ ४८ ॥  
  
चिदाभासादृते नास्तीत्येकता सम्यगीक्षणम् ।  
त्वमहन्तादिसंसार इति मे न दिशो दश ॥ ४९ ॥  
  
चिदाभासाच्चित्प्रकाशादृते विना पृथङ् नास्तीत्येकता चिन्मात्रपरिशेषः फलतः   
सम्यगीक्षणमित्यर्थः । त्वन्ता स्वातिरिक्तचेतनता । अहन्ता   
स्वदेहमात्रपरिच्छिन्नचेतनता आदिपदात्त्वन्ताहन्ताभिमानविषय आध्यात्मिकः   
कार्यकारणकलापः संसारयत्यात्मानं लोकान्तरेषु विषयेषु च भ्रमयतीति संसारो   
विषयकलापस्तदाधारा दश दिशश्चेति सर्वं दृश्यजातं मे मत्सम्बन्धिनः   
पृथक् न सन्ति किन्तु स्वाभासं स्वप्रकाशात्मस्वरूपमेवास्तीत्यन्वयः ॥ ४९ ॥  
  
सर्वं स्वाभासमेवेति सम्यगालोकनं विदुः ।  
सदसन्मयसंसारे यथा भूतार्थदर्शनात् ॥ ५० ॥  
  
सम्यगालोकनफलमाह-सदसन्मयेति । राद्ब्रह्म असती माया तदुभयोपादानके ॥   
५० ॥  
  
नास्तमेति न चोदेति सम्यगालोकनान्मनः ।  
निर्णीय सर्वभावानामसत्त्वं सत्त्वमेव च ॥ ५१ ॥  
  
असत्त्वं बाधम् । सत्त्वमधिष्ठानसन्मात्रपरिशेषम् ॥ ५१ ॥  
  
निष्कामं शान्तिमभ्येति सम्यगालोकनान्मनः ।  
न निन्दति न च स्तौति न हृष्यति न शोचति ॥ ५२ ॥  
  
निष्कामं आप्तकामत्वादकामम् ॥ ५२ ॥  
  
शीतलां सत्यतामेति सम्यगालोकनान्मनः ।  
अवश्यमेव मर्तव्यं सर्वैरेव हि बन्धुभिः ॥ ५३ ॥  
  
शीतलामुपशान्ततापत्रयाम् । स्वस्य मुक्तावपि बन्धुजनानां   
बन्धानिवृत्तेस्तदीयमरणादिदर्शनजस्तापो दुर्वारस्तत्राह-अवश्यमेवेत्यादिना   
॥ ५३ ॥  
  
इति बन्धुवियोगेषु किं वृथा परितप्यसे ।  
अवश्यमेव च मया मर्तव्यमिति निश्चयः ॥ ५४ ॥  
  
अज्ञतादशायां स्वमरणाशङ्कातापोऽप्यनेनोपायेन परिहर्तुं शक्य   
इत्याशयेनाह-अवश्यमेवेति ॥ ५४ ॥  
  
इत्यात्ममरणप्राप्तौ किं मुधा परितप्यसे ।  
अवश्यमेव जातेन किञ्चित्सुविभवादिकम् ॥ ५५ ॥  
  
प्राप्तव्यं पुरुषेणेति हर्षस्यावसरो हि कः ।  
सर्वस्यैव हि संसारे नरस्य व्यवहारिणः ॥ ५६ ॥  
  
अर्थायाता भवत्यापच्छोकस्यावसरो हि कः ।  
बृंहत्युदेति स्फुरति बुद्बुदौघ इवार्णवे ॥ ५७ ॥  
  
आपत् दारिद्र्यदुर्दशाद्या । अर्थादेव आयाता भवत्येव । बृंहति वर्धते ॥ ५७ ॥  
  
इदं हि जगतां जालं किमत्र परिदेवना ।   
सत्सदेव सदैवैतदसदेवासदेव हि ॥ ५८ ॥  
  
असदपि सदैव असदेव न कदाचित्सत्त्वमापन्नमिति मायाविक्रियावैचित्र्यमात्रात्मके   
प्रपञ्चे किमन्यदस्ति यत्परिदेव्यते इत्यर्थः । अहं अहङ्कारात्मा नास्मि ॥ ५८ ॥  
  
क्रियावैचित्र्यमात्रे तु किमन्यत्परिदेव्यते ।  
नाहमस्मि न चाभूवं भविष्यामि न सोऽधुना ॥ ५९ ॥  
  
देहोऽयं चित्रदोषोत्थः किमन्यत्परिदेव्यते ।  
देहाच्चेदन्य एवाहं चिदाभासस्तदङ्ग हे ॥ ६० ॥  
  
चित्रात्कामकर्मवासनाविद्यादोषादुत्थः चिदाभासश्चित्प्रकाशः । अङ्गेति   
कोमलामन्त्रणे ॥ ६० ॥  
  
कौ तौ मे सदसद्भावौ यन्निष्ठं परितप्यते ।  
इति निश्चयवत्स्वान्तं सम्यग्ज्ञानात्मनो मुनेः ॥ ६१ ॥  
  
ये निष्ठे उदर्कफले निमित्तभूते यस्मिन्परितापे इति क्रियाविशेषणम् ॥ ६१ ॥  
  
नास्तमेति न चोदेति न [न चान्तं इति पाठः ।] शान्तं परितप्यते ।  
परतामेव नाशान्तामनुत्तमपदे स्थितः ॥ ६२ ॥  
  
अनुत्तमपदे स्थितो ब्रह्मवित् सर्वभावेषु नाशान्तां बाधपरिशिष्टां परतां   
ब्रह्मतामेव आदत्ते स्वीकरोति न प्रतीतिकालिकीं खरताम् । यथा तित्तिरी नीडनिर्माणाय   
तृणानां मूलतः खरभागान्परित्यज्य मृद्वीं तृणकोटिमेवादत्ते   
तद्वदित्यर्थः ॥ ६२ ॥  
  
आदत्ते तित्तिरी मृद्वीं तृणकोटिमिवामलाम् ।  
एतदर्थमसत्येऽस्मिन्नास्था कार्या मनागपि ॥ ६३ ॥  
  
एतदर्थ संसारस्य खरभागपरिहारार्थम् ॥ ६३ ॥  
  
सुरज्ज्वेव बलीवर्दो बध्यते जन्तुरास्थया ।  
अतस्त्वया दृढमिदमिति निर्णीय बुद्धितः ॥ ६४ ॥  
  
इदमग्रभूतं ब्रह्म इति उक्तयुक्त्या निर्णीय ॥ ६४ ॥  
  
आस्थारहितया बुद्ध्या विहर्तव्यमिहानघ ।  
कर्तव्यमेव कर्तव्यमकर्तव्यमुपेक्ष्यते ॥ ६५ ॥  
  
तर्हि किमास्थां परित्यज्य यथेष्टाचरणं कर्तव्यं नेत्याह-कर्तव्यमेवेति ।   
विहितमेवेत्यर्थः ॥ ६५ ॥  
  
आस्थानास्थे परित्यज्य लीलयैव महाधिया ।  
आभासमात्रमेवेदं यस्य च प्रतिभासते ॥ ६६ ॥  
  
लीलया अश्रमेण ॥ ६६ ॥  
  
सोऽन्तः शीतलतामेति दिनान्ते भुवनं यथा ।  
प्रतिभासं परित्यज्य पदार्थपटलव्रजे ॥ ६७ ॥  
  
दिनान्ते सौरतापोपरमे । सर्वानुगतसन्मात्रदर्शने उपायमाह-प्रतिभासमिति ।   
विशेषाकारमित्यर्थः । पदार्थानां पञ्चभूतानां पटलं समूहस्तदात्मके   
घटपटादिविषयव्रजे ॥ ६७ ॥  
  
आभासमात्रसामान्यमिदमालोकयानघ ।  
आभासमात्रकं राम चित्तामर्शकलङ्कितम् ॥ ६८ ॥  
  
चित्तस्य आमर्शेन विशेषकल्पनेन कलङ्कितमभूदिति शेषः ॥ ६८ ॥  
  
ततस्तदपि सन्त्यज्य निराभासो भवोत्तम ।  
चिदाकाशमयो नित्यं सर्वगः सर्ववर्जितः ॥ ६९ ॥  
  
तत्सन्मात्ररूपमाभासमपि सन्त्यज्य स्वात्मव्यतिरेकबुद्ध्या त्यक्त्वा   
निराभासस्त्रिपुटीशून्यः । सर्वगः पूर्णः ॥ ६९ ॥  
  
आभासस्य परित्यागे भवस्येकान्तनिर्मलः ।  
नाहमस्मि न मे भोगाः सत्या इत्यभिभाविते ॥ ७० ॥  
  
निराभासतासिद्ध्युपायभूतं चिन्तनद्वयमाह-नाहमित्यादिना । अभितो भाविते   
चिन्तिते सति ॥ ७० ॥  
  
नेदमाडम्बरं व्यर्थमनर्थायावभासते ।  
अहमेव हि वा सर्वं चिदित्येवं विभाविते ॥ ७१ ॥  
  
चिति सर्वबाधचिन्तनं सर्वस्य चिदात्मभावचिन्तनं वेति द्वे चिन्तने ॥ ७१ ॥  
  
नेदमाडम्बरं व्यर्थमनर्थायावभासते ।  
दर्शनद्वयमप्येतत्सत्यमत्यन्तसिद्धिदम् ॥ ७२ ॥  
  
यदेकमेतयोर्वेत्सि रम्यं तद्राम संश्रय ।  
द्वाभ्यामेवाथ वै ताभ्यां दर्शनाभ्यामिहानघ ॥ ७३ ॥  
  
ऐच्छिकसमुच्चयेऽप्यनयोर्न विरोधः । फलत ऐकरूप्यादित्याशयेनाह##-  
  
विहरन्कुरु कल्याण रागद्वेषपरिक्षयम्।  
यत्किञ्चिदुदितं लोके यन्नभस्यथ वा दिवि ॥ ७४ ॥  
  
रागादिदोषक्षयवत्येव चिन्तनद्वयं सफलं नान्यस्मिन्नित्याह-कुर्वित्यादिना ।   
रागादिक्षयमेव प्रधानफलैः स्तौति-यत्किञ्चिदिति ॥ ७४ ॥  
  
तत्सर्वं प्राप्यते राम रागद्वेषपरिक्षयात् ।  
रागादिहतया बुद्ध्या यादृग्राम विचेष्टितम् ॥ ७५ ॥  
  
तत्तदेव प्रयात्याशु मूढानां विपरीतताम् ।  
द्वेषदोषोर्मिरुद्धासु न गुणाश्चित्तवृत्तिषु ॥ ७६ ॥  
  
पदं कुर्वन्ति दग्धासु स्थलीषु हरिणा इव ।  
रागो द्वेषश्च सर्पौ द्वौ न विलीनौ मनोबिले ॥ ७७ ॥  
  
पदं स्थितिम् ॥ ७७ ॥  
  
यस्य कल्पतरोस्तस्मात्किं नामाङ्ग न लभ्यते ।  
ये हि प्राज्ञाः [प्राज्ञा विनियताः इति पाठः ।] स्वनियता विदग्धाः   
शास्त्रशालिनः ॥ ७८ ॥  
  
किं नाम दुःखफलमिति शेषः ॥ ७८ ॥  
  
रागद्वेषमयास्ते वै जम्बुकास्ते धिगस्तु तान् ।  
मद्धनं भुक्तमन्येन धनं त्यक्तं मयाऽन्यतः ॥ ७९ ॥  
  
शास्त्रशालिनोऽपि भूत्वेति शेषः । ते जनाः । ते अरण्ये प्रसिद्धा जम्बुकाः । एवार्थे   
वैशब्दः । रागद्वेषक्रमं समूलमाह-मद्धनमिति । अन्यतः   
अन्यस्मादवश्यग्राह्यन्न् धनं प्रमादात्त्यक्तम् ॥ ७९ ॥  
  
इति संव्यवहारेहाः के रागद्वेषयोः क्रमाः ।  
धनानि बन्धवो मित्रं पुनरायान्ति यान्ति च ॥ ८० ॥  
  
इति इत्थं लब्धनष्टधनादिविषये अभिनिवेशात्तद्ग्रहणार्थं   
वधबन्धनादिसंव्यवहारेहालक्षणा रागद्वेषयोः क्रमाः के तुच्छा इत्यर्थः ।   
कुतस्तुच्छास्तत्राह-धनानीत्यादिना ॥ ८० ॥  
  
किमेतेषु नरः प्राज्ञो रज्यते वा विरज्यते ।  
भावाभावभवाभोगा मायेयं पारमेश्वरी ॥ ८१ ॥  
  
प्रियविषयभावेन अप्रियाभावेन च भवस्याभोगो यस्याम् ॥ ८१ ॥  
  
संसाररचना सर्वा संसक्तं पातयत्यलम् ।  
न धनं न जनो नात्मा सत्यं राघव वस्तुतः ॥ ८२ ॥  
  
संसक्तं लम्पटम् ॥ ८२ ॥  
  
मिथ्यैव मिथ्यावसितमितीदं परिलक्ष्यते ।  
आद्यन्तयोः सर्वमसन्मध्येऽप्यस्थिरमाधिमत् ॥ ८३ ॥  
  
इति वक्ष्यमाणयुक्त्या मिथ्येत्यवसितं मिथ्यैव परिलक्ष्यते । तां युक्तिमाह##-  
८३ ॥   
  
क्व बध्नाति रतिं प्राज्ञो ह्यन्यकल्पितखद्रुमे ।  
एकेन कल्पिता खे स्त्री भुङ्क्ते तां दूरगोऽपरः ॥ ८४ ॥  
  
तुच्छे संसारे इति बन्धयोग्यत्वे दृष्टान्तमाह-अन्येत्यादिना ॥ ८४ ॥  
  
इतीयमङ्ग संसाररचना तेन मा भ्रम ।  
भूताजवं जवीभावमिममाततमाकुलम् ॥ ८५ ॥  
  
गन्धर्वपुरनिर्माणविलासेन समं विदुः ।  
स्वप्नसङ्कल्पपुरवदसदेवेदमुत्थितम् ॥ ८६ ॥  
  
विदुः प्राज्ञाः ॥ ८६ ॥  
  
सर्वत्र संस्थमेवेदं सुषुप्तमिव विच्युतम् ।  
परिपश्यसि संसारदीर्घस्वप्नपुरद्रुमम् ॥ ८७ ॥  
  
कल्पनायाः सर्वत्र सम्भवादधिष्ठानचित्सद्भावाच्च सर्वत्र संस्थम् । विच्युतं   
स्वप्नादिभावापन्नं सुषुप्तमिव ॥ ८७ ॥  
  
अज्ञाननिद्रालुठनस्वभावात्मकमच्युतम् ।  
संसारस्वप्नसम्भ्रान्तो भवानयमिह स्थितः ॥ ८८ ॥  
  
अच्युतमजस्रानुस्यूतम् । पूर्वान्वयि । भवान् शुभवांस्त्वं एनां निद्रां   
त्यजेत्युत्तरान्वयि ॥ ८८ ॥  
  
तदेनां विततां निद्रां घनाज्ञानमयात्मिकाम् ।  
त्यजालक्ष्मीमिवावाप्तनिधानः पुरुषोत्तमः ॥ ८९ ॥  
  
प्रबोधमेहि पश्य स्वमात्मानमुदितं सदा ।  
निर्विकल्पं चिदाभासं प्रातः पद्मं रविं यथा ॥ ९० ॥  
  
चिदाभासं चित्प्रकाशम् ॥ ९० ॥  
  
प्रबुध्यस्व प्रबुध्यस्व पुनः पुनरयं मया ।  
प्रबोध्यसे महाबाहो पश्यात्मार्कमनामयम् ॥ ९१ ॥  
  
मयैतेनाभिवृष्टेन शीतेन ज्ञानवारिणा ।  
सुशब्दशालिना राम ह्यनेनैवासि बोधितः ॥ ९२ ॥  
  
मया मेघस्थानीयेन । सुशब्दपदं श्लेषाद्गर्जनमप्याह ॥ ९२ ॥  
  
बोधमासादय परं प्रबोधोऽद्यैव राघव ।  
सत्यमालोकयालीकं त्यक्त्वेमं जागतं भ्रमम् ॥ ९३ ॥  
  
अद्यैव प्रकृष्टो बोधो यस्य तथाविधः सन् सत्यं स्वत्तत्त्वमालोकय ॥ ९३ ॥  
  
न ते जन्म न ते दुःखं न दोषास्ते न ते भ्रमाः ।  
सर्वं सङ्कल्पमुत्सृज्य तिष्ठात्मनि सुसंस्थितः ॥ ९४ ॥  
  
परिगलितविकल्पदोषजालस्त्वमसि सुसारसुषुप्तसौम्यदृष्टिः ।  
अतिविततमिदं सुशुद्धये त्वं समुपशमात्मनि तिष्ठ हे महात्मन् ॥ ९५ ॥  
  
उपसंहरति-परिगलितेति । सुसारं सुषुप्तमिव सौम्या निर्विक्षेपा दृष्टिर्यस्य   
तथाविधस्त्वं इदं नित्यापरोक्षमतिविततं ब्रह्मैवासि अतः सुशुद्धये   
समुपशमात्मनि तस्मिन्नेव समाहितस्तिष्ठेत्यर्थः ॥ ९५ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
परमार्थयोगोपदेशो नामाष्टाविंशः सर्गः ॥ २८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
परमार्थयोगोपदेशो नामाष्टाविंशः सर्गः ॥ २८ ॥  
  
# ०२९
एकोनत्रिंशः सर्गः २९  
  
श्रीवाल्मीकिरुवाच ।  
  
इत्याकर्णयति स्वस्थसमचेतसि राघवे ।  
विश्रान्ते स्वात्मनि स्वैरं परमानन्दमागते ॥ १ ॥  
  
रामस्य बोधाद्विश्रान्तिः पुनरुक्तार्थविस्तरः ।  
कैलासे प्राक् शिवेनेत्थं स्वोपदेशश्च कीर्त्यते ॥ १ ॥  
  
इत्थं सानुग्रहं श्रीवसिष्ठेनोपदेशचमत्कारैः प्रतिवोधितस्य श्रीरामस्य   
अन्येषां च श्रोतॄणां तत्त्वसाक्षात्कारोदयेन मुहूर्तार्ध   
स्वरूपविश्रान्तिसमाधिना निष्कम्पस्थितिं श्रीवाल्मीकिरुवाच##-  
  
तत्रस्थेषु च सर्वेषु तेषूपशमशालिषु ।  
राघवस्यात्मविश्रान्तेः स्थित्यर्थं वचनामृतम् ॥ २ ॥  
  
तत्रस्थेषु स्वात्मनि विश्रान्तेष्विति विभक्तिविपरिणामेन योज्यम् । मुनेर्ववनामृतं   
विररामेति परेणान्वयः ॥ २ ॥  
  
विरराम मुनेर्वारि सस्येष्वम्बुधरादिव ।  
अथ याते मुहूर्तार्धे राघवे प्रतिबोधिते ॥ ३ ॥  
  
यथा वृष्टितर्पितेषु सस्येषु अम्बुधराद्वारि विरमति तद्वद्बोधिते   
समाधेर्व्युत्थापितं अर्थाद्वसिष्ठेनैवेति गम्यते ॥ ३ ॥  
  
पुनराह तमेवार्थं वसिष्ठो वदतां वरः ।  
  
श्रीवसिष्ठ उवाच ।  
  
राम सम्यक्प्रबुद्धोऽसि स्वात्मानमसि लब्धवान् ॥ ४ ॥  
  
पुनस्तमेवार्थं दृढीकारायाहेत्यर्थः ॥ ४ ॥  
  
एवमेवावलम्ब्यार्थं तिष्ठ नेह पदं कृथाः ।  
इदं संसारचक्रं हि नाभौ सङ्कल्पमात्रके ॥ ५ ॥  
  
अर्थं परमार्थमात्मतत्त्वम् । इह संसारे पदं स्थितिं मा कृथाः ।   
तत्रोपायमाह-इदमिति ॥ ५ ॥  
  
संरोधितायां वहनाद्रघुनन्दन रुद्ध्यते ।  
क्षोभितायां मनोनाभ्यामिदं संसारचक्रकम् ॥ ६ ॥  
  
क्षोभितायां रागद्वेषादिना विक्षेपं प्रापितायाम् ॥ ६ ॥  
  
प्रयत्नाद्रोधितमपि प्रवहृत्येव वेगतः ।  
परं पौरुषमास्थाय बलं प्रज्ञां च युक्तितः ॥ ७ ॥  
  
पौरुषं अभ्यासवैराग्यदार्ढ्यलक्षणम् ॥ ७ ॥  
  
नाभिं संसारचक्रस्य चित्तमेव निरोधयेत् ।  
प्रज्ञासौजन्ययुक्तेन शास्त्रसंवलितेन च ॥ ८ ॥  
  
पौरुषेण न यत्प्राप्तं न तत्क्वचन लभ्यते ।  
दैवैकपरतां त्यक्त्वा बालबोधोपकल्पिताम् ॥ ९ ॥  
  
निजं प्रयत्नमाश्रित्य चित्तमादौ निरोधयेत् ।  
आविरिञ्चात्प्रवृत्तेन भ्रमेणाज्ञानरूपिणा ॥ १० ॥  
  
असदेव सदाभासमिदमालक्ष्यतेऽनघ ।  
अज्ञानभ्रमविस्तारमात्रकाकृतयोऽनघ ॥ ११ ॥  
  
आकृतयः दृश्यजगदाकाराः ॥ ११ ॥  
  
इमे देहा भ्रमन्तीह सर्वधर्मात्समुत्थिताः ।  
सङ्कल्पः पुनरस्त्वेव देहस्यार्थे कदाचन ॥ १२ ॥  
  
सर्वे धर्मा विकल्पा यस्मात् । सर्वधर्मा सङ्कल्पस्तस्मात् । धर्मादनिच्केवलात् इत्यनिचो   
विषये तदभावश्छान्दसः । अत एव नैतद्देहनाशमात्रेणेष्टसिद्धिर्यतः   
पुनर्देहपरम्परोत्पादकः सङ्कल्पोऽस्त्येव । तर्हि सङ्कल्पत्यागे क उपाय इति   
चेत्तमाह-देहस्यार्थे इत्यादिना ॥ १२ ॥  
  
सुखदुःखविचारित्वं न कार्यं राम धीमता ।  
दुःखम्लानमुखः क्लेदी प्रसन्नात्क्लेदवर्जितात् ॥ १३ ॥  
  
देहसुखदुःखचिन्तापरं नरं चित्रलिखितनरादप्यधमत्वेन निन्दति##-  
  
अपि चित्रनराद्देहनरस्तुच्छतरः स्मृतः ।  
आधिव्याधिपरिम्लाने स्वयं क्लेदिनि नाशिनि ॥ १४ ॥  
  
न तथा स्थिरता देहे चित्रपुंसो यथा किल ।  
विनाशितो हि चित्रस्थो देहो नश्यति नान्यथा ॥ १५ ॥  
  
किल प्रसिद्धम् । निर्निमित्तनश्वरत्वमप्यस्य चित्रदेहादधिको दोष इत्याह-विनाशित   
इति ॥ १५ ॥  
  
अवश्यनाशो मांसात्मा स्वयं देहो विनश्यति ।  
क्पालितः सुस्थिरां शोभामादत्ते चित्रमानवः ॥ १६ ॥  
  
स्वयं विनैव निमित्तमित्यर्थः ॥ १६ ॥  
  
देहस्तु पालितोऽप्युच्चैर्नश्यत्येव न वर्धते ।  
तेन श्रेष्ठश्चित्रदेहो नायं सङ्कल्पदेहकः ॥ १७ ॥  
  
सङ्कल्पकृतो देहकः ॥ १७ ॥  
  
ये गुणाश्चित्रदेहे हि न ते सङ्कल्पदेहके ।  
चित्रदेहादपि जडाद्योऽयं तुच्छतरः किल ॥ १८ ॥  
  
तस्मिन्मांसमये देहे कैवास्था भवतोऽनघ ।   
दीर्घसङ्कल्पदेहोऽयं तस्मिन्नास्था महामते ॥ १९ ॥  
  
नास्था युक्तेति शेषः ॥ १९ ॥  
  
स्वप्नसङ्कल्पजाहेहादपि तुच्छतरो ह्ययम् ।  
अल्पसङ्कल्पजो दीर्घैः सुखदुःखैर्न गृह्यते ॥ २० ॥  
  
इदानीं स्वात्नमानोरथिकदेहेभ्योऽप्यस्य तुच्छतरतामाह-स्वप्नेत्यादिसार्धेन ॥   
२० ॥  
  
दीर्घसङ्कल्पजश्चायं दीर्घदुःखेन दुःखितः ।  
देहो हि सङ्कल्पमयो नायमस्ति न वास्ति नः ॥ २१ ॥  
  
अयं स्वयमेव नास्ति । अथवा नः अस्मदीयतया नास्ति । आत्मनोऽसङ्गाद्वयत्वादिति   
भावः ॥ २१ ॥  
  
किं व्यर्थमेतदर्थं हि मूढोऽयं क्लेशभाजनम् ।  
यथा चित्रमये पुंसि क्षते क्षीणे न तत्क्षतिः ॥ २२ ॥  
  
अतश्चित्रादिदेहक्षतिरिव नास्यापि क्षतिः शोच्येत्याह-यथेति । तस्यात्मनः क्षतिर्न ॥   
२२ ॥  
  
तथा सङ्कल्पपुरुषे क्षते क्षीणे न तत्क्षतिः ।  
यथा मनोराज्यमये क्षते क्षीणे न तत्क्षतिः ॥ २३ ॥  
  
यथा द्वितीये शशिनि क्षते क्षीणे न तत्क्षतिः ।  
यथा स्वप्नसमारम्भे क्षते क्षीणे न तत्क्षतिः ॥ २४ ॥  
  
यथा नद्यातपजले क्षते क्षीणे न तत्क्षतिः ।  
सङ्कल्पमात्ररचिते प्रकृत्यैव च नाशिनि ॥ २५ ॥  
  
 तथा शरीरयन्त्रेऽस्मिन्क्षते क्षीणे न तत्क्षतिः ।  
दीर्घस्वप्नमये ह्यस्मिंश्चित्तसङ्कल्पकल्पिते ॥ २६ ॥  
  
भूषिते दूषिते देहे न हि किञ्चिच्चितः क्षतम् ।  
न चिदन्तमुपायाति नात्मा चलति राघव ॥ २७ ॥  
  
कुतो न क्षतं तत्राह-न चिदिति ॥ २७ ॥  
  
न ब्रह्म विकृतिं याति किंवा देहक्षये क्षतम् ।  
भ्रमच्चक्रोपरिष्ठो हि पूर्वचक्रोपचक्रवत् ॥ २८ ॥  
  
पूर्वस्य स्वाधिष्ठितचक्रस्य उपमाभूतं परितः समीपस्थं वा   
महच्चक्रमुपचक्रं तद्वत् । स्वचक्रवैपरीत्येन भ्रमद्दिक्चक्रं यथा   
पश्यतीत्यर्थः ॥ २८ ॥  
  
यथा पश्यति दिक्चक्रं भ्रमदत्यन्तमोहितः ।  
अकस्मादेव रूढेन मिथ्याज्ञानेन वल्गता ॥ २९ ॥  
  
तत्रस्थेन तथैवेदं दृश्यते देहचक्रकम् ।  
भ्रमितं च भ्रमद्रूपं पतद्रूपं प्रपातितम् ॥ ३० ॥  
  
तत्रस्थेन मिथ्याज्ञानचक्रस्थेन जीवेन ॥ ३० ॥  
  
हतं च हन्यमानं च दृश्यते देहचक्रकम् ।  
धीरतामलमालम्ब्य घनभ्रममिमं त्यजेत् ॥ ३१ ॥  
  
देहचक्रकं देहपरम्पराचक्रम् ॥ ३१ ॥  
  
सङ्कल्पेन कृतो देहो मिथ्याज्ञानेन सन्नसन् ।  
असत्येन कृतं यस्मान्न तत्सत्यं कदाचन ॥ ३२ ॥  
  
प्रतीतितः सन्नपि परमार्थतः असन् । असत्येनाज्ञानादिना कृतं यस्माद्धेतोः ॥ ३२ ॥  
  
असदभ्युत्थितो देहो रज्ज्वामिव भुजङ्गधीः ।  
असत्यामेव सत्यां च करोत्यपि जगत्क्रियाम् ॥ ३३ ॥  
  
जडेन राम क्रियते यन्न तत्कृतमुच्यते ।  
कुर्वन्नपि तदा देहो न कर्ता क्वचिदेव हि ॥ ३४ ॥  
  
तत्कृतं नैवोच्यते यदेति शेषः । चेतनवज्जडे अपराधारोपादर्शनादित्यर्थः ॥ ३४ ॥  
  
निरीहो हि जडो देहो नात्मनोऽस्याभिवाञ्छितम् ।  
कर्ता न कश्चिदेवातो द्रष्टा केवलमस्य सःइ ॥ ३५ ॥  
  
इच्छातो हि कर्तृत्वं स्यात् सा तु न जडे देह निर्विकारे आत्मनि वा सम्भवतीत्याह##-  
  
यथा दीपो निवातस्थः स्वात्मन्येवावतिष्ठते ।  
साक्षिवत्सर्वभावेषु तथा तिष्ठेज्जगत्स्थितौ ॥ ३६ ॥  
  
अकर्त्रात्मनिश्चयफलमाह-यथेति ॥ ३६ ॥  
  
यथा दिवसकर्माणि भास्करः स्वस्थ [स्वस्थः स्वच्छ इति पाठौ ।] एव   
सन् ।  
करोत्येवमिमां राम कुरु पार्थिवसंस्थितिम् ॥ ३७ ॥  
  
तर्हि कथं राज्यसंस्थितिसिद्धिस्तत्राह-यथेति ॥ ३७ ॥  
  
अस्मिन्नसन्मये देहगृहे शून्ये समुत्थिते ।  
सत्तामुपगते मिथ्याबालकल्पितयक्षवत् ॥ ३८ ॥  
  
देहसत्यतादर्शने तु तदभिमानलक्षणाहङ्कारस्यावर्जनात्तद्भृत्यता   
स्यादेवेत्याह-अस्मिन्नित्यादिना ॥ ३८ ॥  
  
कुतोऽप्यागत्य निःसारः सर्वसज्जनवर्जितः ।  
अहङ्कारः कुवेतालः प्रविष्टश्चित्तनामकः ॥ ३९ ॥  
  
प्रविष्टः स्यादिति शेषः ॥ ३९ ॥  
  
अस्य मा भृत्यतां गच्छ त्वमहङ्कारदुर्मतेः ।  
अस्य भृत्यतया राम निरयः प्राप्यते फलम् ॥ ४० ॥  
  
स्वसङ्कल्पविलासेन देहगेहे दुराकृतिः ।  
उन्मत्तचित्तवेतालः परिवल्गति लीलया ॥ ४१ ॥  
  
सत्यहङ्कारे अनर्थान्तरमप्याह-स्वसङ्कल्पेत्यादिना ॥ ४१ ॥  
  
शून्यं देहगृहं प्राप्य चित्तयक्षेण तत्कृतम् ।  
भीता येन महान्तोऽपि समाधिनियताः स्थिताः ॥ ४२ ॥  
  
चित्तवेतालमुद्वास्य स्वशरीरकमन्दिरात् ।  
संसारशून्यनगरे न बिभेति कदाचन ॥ ४३ ॥  
  
चित्तभूताभिभूतेऽस्मिन्ये शरीरगृहे रताः ।  
चित्रमद्यापि ते कस्माद्धटिता आत्मवत्स्थिताः ॥ ४४ ॥  
  
देहगृहे रता आसक्तास्ते अनन्तकोटिदेहेषु नष्टेषु अद्यापि देहेन आत्मवत्तादात्म्येन   
घटिताः कस्मात्स्थिताः । सदैव तद्घटनदुःखे अनुभूयमानेऽपि तद्विघटने   
यत्नं न कुर्वन्ति तच्चित्रमित्यर्थः ॥ ४४ ॥  
  
ग्रस्ते चित्तपिशाचेन देहसद्मनि ये मृताः ।  
पिशाचस्येव या बुद्धिर्नापिशाचस्य राघव ॥ ४५ ॥  
  
ये मृतास्तेषामिति शेषः ॥ ४५ ॥  
  
अहङ्कारबृहद्यक्षगृहे दग्धशरीरके ।  
विहरन्नास्थया साधो न तु वै तत्किले स्थिरम् ॥ ४६ ॥  
  
सदैव तापत्रयवह्निदग्धे शरीरके आस्थया विहरन् ना पुरुषः पिशाच एवेति   
विभक्तिविपरिणामेनानुषज्ज्यते । तत्रास्था कुतो न युक्ता तत्राह-न त्विति ॥ ४६ ॥  
  
अहङ्कारानुचरतां त्यक्त्वा विततया धिया ।  
अहङ्कारास्मृतिं प्राप्य स्वात्मैवाश्ववलम्ब्यताम् ॥ ४७ ॥  
  
प्रथममहङ्कारस्यानुचरतां भृत्यतां त्यक्त्वा ततो   
योगभूमिकाभ्यासादहङ्कारस्य अस्मृतिं आत्यन्तिकविस्मृतिं प्राप्य ॥ ४७ ॥  
  
अहङ्कारपिशाचेन ग्रस्ता ये निरयैषिणः ।  
तेषां मोहमदान्धानां न मित्राणि न बाधवाः ॥ ४८ ॥  
  
न मित्राणीति । अहङ्कारिणां विनयदौर्लभ्यादौद्धत्यावश्यम्भावाच्च न   
कश्चित्स्निह्यतीति भावः ॥ ४८ ॥  
  
अहङ्कारोपहतया बुद्ध्या या क्रियते क्रिया ।  
विषवल्लया इव फलं तस्याः स्यान्मरणात्मकम् ॥ ४९ ॥  
  
विवेकधैर्यहीनेन स्वाहङ्कारमहोत्सवः ।  
मूर्खेणालम्बितो येन नष्टमेवाशु विद्धि तम् ॥ ५० ॥  
  
फलं कलहजनवैरादिरूपमत एव मरणात्मकम् ॥ ४९ ॥ ५० ॥  
  
अहङ्कारपिशाचेन वराका ये वशीकृताः ।  
त एते नरकाग्नीनां राघवेन्धनतां गताः ॥ ५१ ॥  
  
तस्य परलोकेऽपि दुःखमेवेत्याह-अहङ्कारेति ॥ ५१ ॥  
  
अहङ्कारोरगो यस्य परिस्फूर्जति कोटरे ।  
स्वदेहपादपोऽधीरैरचिरेण निपात्यते ॥ ५२ ॥  
  
यस्य स्वदेहपादपस्य कोटरे हृदि स स्वदेहपादपः । बहुष्वेकवचनं जात्यैक्यात् ।   
अधीरैरिति च्छेदः ॥ ५२ ॥  
  
अहङ्कारपिशाचोऽस्मिन्देहे तिष्ठतु यातु वा ।  
त्वमेनमालोकय मा मनसा महतां वर ॥ ५३ ॥  
  
मा आलोकय ॥ ५३ ॥  
  
अवधूतो ह्यवज्ञातश्चेतसैव तिरस्कृतः ।  
अहङ्कारपिशाचस्ते नेह किञ्चित्करिष्यति ॥ ५४ ॥  
  
अनवलोकनमात्रेण किं स्यात्तत्राह-अवधूत इति ॥ ५४ ॥  
  
देहालये स्फुरत्यस्मिन् राम चित्तपिशाचके ।  
अस्यानन्तविलासस्य किमिवागतमात्मनः ॥ ५५ ॥  
  
आत्मनस्तदनुसरणादेवानर्थः । उपेक्षितस्तु स स्थितोऽप्यकिञ्चित्कर इत्याह-देहालये   
इति ॥ ५५ ॥  
  
चित्तयक्षाभिभूतानां याः पुंसां विततापदः ।  
शक्यन्ते परिसङ्ख्यातुं न ता वर्षशतैरपि ॥ ५६ ॥  
  
चित्तेति प्रकृताहङ्कारस्यैव वृत्त्यन्तरेऽप्यनर्थकारिताख्यानाय निर्देशः ॥ ५६ ॥  
  
हा हा मृतोऽस्मि दग्धोऽस्मीत्येता वै दुःखवृत्तयः ।  
अहङ्कारपिशाचस्य शक्तयोऽन्यस्य नानघ ॥ ५७ ॥  
  
सर्वगोऽपि यथाकाशः सम्बन्धो नेह केनचित् ।  
सर्वगोऽपि तथैवात्मा नाहङ्कारेण सङ्गतः ॥ ५८ ॥  
  
अहमित्यात्मैवानुभूयत इति नैयायिकादीनां भ्रान्तिं वारयति-सर्वग इति ।   
सम्बध्यत इति सम्बन्धः । संश्लिष्ट इत्यर्थः ॥ ५८ ॥  
  
यत्करोति यदादत्ते देहयन्त्रमिदं चलम् ।  
वातरज्जुयुतं राम तदहङ्कारचेष्टितम् ॥ ५९ ॥  
  
वातरज्जुः सूत्रात्मा प्राणः ॥ ५९ ॥  
  
वृक्षोत्पत्तौ यथा हेतुरकर्त्रपि किलाम्बरम् ।  
आत्मसंस्थस्तथेहात्मा चित्तचेष्टासु कारणम् ॥ ६० ॥  
  
यद्यहङ्कार एव सर्वचेष्टानिमित्तं नात्मा तर्हि केनेषितं पतति प्रेषितं मनः केन   
प्राणः प्रथमः प्रति युक्तः । ऊर्ध्वं प्राणः प्रथमः प्रैति युक्तः । ऊर्ध्वं   
प्राणमुन्नयत्यपानं प्रत्यगस्यति । मध्ये चामनमासीनं विश्वेदेवा उपासते   
इत्यादिश्रुतिविरोधस्तत्राह-वृक्षोत्पत्ताविति । आत्मसंस्थः स्वे महिम्नि प्रतिष्ठितः   
कारणं श्रुतिभिरुपचर्यत इत्यर्थः ॥ ६० ॥  
  
आत्मसंस्निधिमात्रेण स्फुरत्यात्तवपुर्मनः ।  
दीपसन्निधिमात्रेण कुड्यरूपमिवामलम् ॥ ६१ ॥  
  
उपचारे मन-आदीनां सत्तास्फूर्तिप्रदत्वमेव निमित्तमित्याह-आत्मेति ।   
आत्तवपुर्लब्धसत्ताकं कल्पितस्थूलदेहं च ॥ ६१ ॥  
  
अपि विश्लिष्टयो राम नित्यमेवात्मचित्तयोः ।  
द्यावापृथिव्योरिव कः सम्बन्धः प्रकटान्धयोः ॥ ६२ ॥  
  
प्रकटान्धयोश्चिज्जडयोः ॥ ६२ ॥  
  
चपलस्पन्दनेराभिरात्मशक्तिभिरावृतम् ।  
चित्तमात्मेति मौर्ख्येण दृश्यते रघुनन्दन ॥ ६३ ॥  
  
नन्वसम्बन्धे मन-आदेः सत्तास्फूर्त्यसिद्धिः सम्बन्धे   
त्वात्मासङ्गत्वासिद्धिरित्याशङ्क्याह-चपलेति । चपलस्पन्दनानीरयन्ति प्रेरयन्तीति   
चपलस्पन्दनेरास्तथाविधाभिरात्मनः प्राणस्य शक्तिभिरावृतं वशीकृतं   
चित्तं तादात्म्याध्यासलक्षणेन प्राणस्य शक्तिभिरावृतं वशीकृतं चित्तं   
तादात्म्याध्यासलक्षणेन मौर्ख्येणाज्ञानेन दृश्यते न वस्तुवृत्तेनेत्यर्थः ।   
नाभिः इति पाठे चित्तविशेषणम् ॥ ६३ ॥  
  
आत्मा प्रकाशरूपो हि नित्यः सर्वगतो विभुः ।  
चित्तं शठमहङ्कारं विद्धि हार्दं बृहत्तमः ॥ ६४ ॥  
  
असङ्गत्वोपपादनायविरुद्धत्वमेव प्रपञ्चयति-आत्मेति । शठं वञ्चकम् ॥   
६४ ॥  
  
आत्मासि वस्तुतस्त्वं हि सर्वज्ञो न मनो भृशम् ।  
दूरे कुरु मनोमोहं किमेतेनाभिसङ्गतः ॥ ६५ ॥  
  
पिशाचोऽपि मनो राम शून्यदेहगृहे स्थितः ।  
भावयत्येष दुष्टात्मा मौनमुत्तम संस्पृशन् ॥ ६६ ॥  
  
हे उत्तम मनःपिशाच आत्मानमसंस्पृशन्नपि मौनं तूष्णीमेव   
स्वसंस्पृष्टं भावयतीत्यन्वयः ॥ ६६ ॥  
  
भवप्रदमकल्याणं धैर्यसर्वस्वहारिणम् ।  
मनःपिशाचमुत्सृज्य योऽसि स त्वं स्थिरो भव ॥ ६७ ॥  
  
चित्तयक्षदृढाक्रान्तं न शास्त्राणि न बान्धवाः ।  
शक्नुवन्ति परित्रातुं गुरवो न च मानवम् ॥ ६८ ॥  
  
संशान्तचित्तवेतालं गुरुशास्त्रार्थबान्धवाः ।  
शक्नुवन्ति समुद्धर्तुं स्वल्पपङ्कान्मृगं यथा ॥ ६९ ॥  
  
संशान्तेति । शुद्धचित्तमिति यावत् । मृगं मृगसदृशं वत्सम् ॥ ६९ ॥  
  
अस्मिञ्जगच्छून्यपुरे सर्वमेव प्रदूषितम् ।  
देहगेहं प्रमत्तेन चित्तयक्षेण वल्गता ॥ ७० ॥  
  
चित्तवेतालवलिता समस्ता देहखण्डजा ।  
इयं जगदरण्यानी शून्या कस्य न भीतये ॥ ७१ ॥  
  
देहलक्षणे खण्डे परिच्छिन्नभागे जाता ॥ ७१ ॥  
  
जगन्नगर्यामस्यां तु शान्तचित्तपिशाचकम् ।  
देहगेहं कतिपयैः सेव्यते सद्भिरेव यत् ॥ ७२ ॥  
  
समस्तेत्युत्सर्गः । क्वचिदन्यथात्वमपि यतो दृष्टमित्याह-जगदिति । यत् यतः ॥ ७२   
॥  
  
इह संश्रूयते या या दिक् सैव रघुनन्दन ।  
प्रमत्तमोहवेतालैः पूर्णा देहश्मशानकैः ॥ ७३ ॥  
  
अत एवाज्ञदेहाः श्मशानतुल्या इति निन्दति-इहेति ॥ ७३ ॥  
  
अस्यां जगदरण्यान्यां मुह्यन्तं मुग्धबालवत् ।  
स्वयमाराध्य धैर्यांशमात्मनात्मानमुद्धरेत् ॥ ७४ ॥  
  
धैर्यांशमाराध्य दृढमवलम्ब्य ॥ ७४ ॥  
  
जगज्जरदरण्येऽस्मिंश्चरद्भूतमृगव्रजे ।  
धृतिं तृणरसै राम मा गच्छ मृगपोतवत् ॥ ७५ ॥  
  
तृणसदृशैरसारैर्विषयरसैर्धृतिं कृतार्थताबुद्धिम् ॥ ७५ ॥  
  
अस्मिन्महीतलारण्ये चरन्ति मृगपोतकाः ।  
त्वमज्ञानगजं भुक्त्वा सैंहीं वृत्तिमुपाश्रय ॥ ७६ ॥  
  
मृगपोतकसदृशा अन्ये मूढा विषयतृणानि चरन्ति चेच्चरन्तु नाम ॥ ७६ ॥  
  
अन्ये नरमृगा मुग्धा जम्बूद्वीपे स्वजङ्गले ।  
विहरन्ति यथा राम तथा मा विहरानघ ॥ ७७ ॥  
  
अत्यल्पकालशिशिरे कर्दमालेपदायिनि ।  
न मङ्क्तव्यं बन्धुरूपे महिषेणेव पल्वले ॥ ७८ ॥  
  
ननु बन्धुजनैः समानशीलतया सदैवावस्थानं सुखं दृष्टं तत्र को   
दोषस्तत्राह-अत्यल्पेति । विशेषणान्युभयत्र योज्यानि ॥ ७८ ॥  
  
भोगाभोगा बहिष्कार्या आर्यस्यानुसरेत्पदम् ।  
प्रविचर्य महार्थं स्वमेकमात्मानमाश्रयेत् ॥ ७९ ॥  
  
अपवित्रस्य तुच्छस्य दुर्भगस्य दुराकृतेः ।  
देहस्यार्थे न मङ्क्तव्यं चिन्ताचण्ण्दी सुदारुणा ॥ ८० ॥  
  
न मङ्क्तव्यमासक्तिकर्दमे इति शेषः । यतस्तन्मग्ना चिन्तालक्षणा चण्डी कोपना   
सुदारुणा राक्षसी खादतीत्यर्थः ॥ ८० ॥  
  
अन्येन रचितो देहो यक्षेणान्येन संश्रितः ।  
दुःखमन्यस्य भोक्तान्यश्चित्रेयं मौर्ख्यचक्रिका ॥ ८१ ॥  
  
अन्येन कर्मणा । यक्षेणाहङ्कारेण । अन्यस्य मनसः । अन्यो जीवः । मौर्ख्यस्य   
चक्रिकापरिवर्तमाना परम्परा चित्रा । आश्चर्यरूपेत्यर्थः ॥ ८१ ॥  
  
यथैकरूपा घनता दृषदोऽस्त्यात्मनस्तथा ।  
सत्तामात्रैकसामान्यादितरस्याप्यसम्भवात् ॥ ८२ ॥  
  
सदेकघनत्वादपि नात्मनि दुःखतद्भोगभोक्तृशरीरादिरूपान्तरावकाश   
इत्याशयेनाह-यथेत्यादित्रिभिः । इतरस्य सद्रूपेतररूपस्य सदितरत्वस्यैव   
असदलीकादिपदैः प्रसिद्धेरिति भावः ॥ ८२ ॥  
  
यथोपलस्य घनता मानसादि तथात्मनः ।  
सत्तामात्रादभिन्नत्वादभावादस्य संस्थितेः ॥ ८३ ॥  
  
यथा उपलस्य घनता काठिन्यं नोपलात्पृथक्सती तथा मानसं   
समष्टिव्यष्टिमनः समूहः । आदिपदात्तत्तत्कार्यस्थूलप्रपञ्चश्च । तत्कुतः ।   
सत्तामात्रस्वभावादभिन्नत्वात्पृथक् अस्य मानसादेः संस्थितेरभावादित्यर्थः ॥   
८३ ॥  
  
यथोपलस्योपलता घटस्य घटता यथा ।  
सत्तामात्रादभिन्नैव मानसादि तथात्मनः ॥ ८४ ॥  
  
अयं च न्यायः प्रत्येकं घटतन्मानसवृत्त्यादिष्वपि योज्य इति सदद्वैतमेव   
प्रसिद्धमित्याह-यथेति ॥ ८४ ॥  
  
अत्रेमामपरां दृष्टिं महामोहविनाशिनीम् ।  
शृणु या कथिता पूर्वं मम कैलासकन्दरे ॥ ८५ ॥  
  
अत्रास्मिन्नर्थे इमां वक्ष्यमाणमानसशिवपूजालक्षणां दृष्टिं शृणु ॥ ८५ ॥  
  
संसारदुःखशान्त्यर्थं देवेनार्धेन्दुमौलिना ।  
अस्तीन्दुकरसम्भारभासुरः पारगो दिवः ॥ ८६ ॥  
  
तत्रादौ कैलासवर्णनमुखेन कथां प्रस्तौति-अस्तीत्यादिना । इन्दुकराणां   
सम्भारः सङ्घात इव भासुरः ॥ ८६ ॥  
  
कैलासो नाम शैलेन्द्रो गौरीरमणमन्दिरम् ।  
तत्रास्ते भगवान्देवो हरश्चन्द्रकलाधरः ॥ ८७ ॥  
  
तं पूजयन्महादेवं तस्मिन्नेव गिरौ पुरा ।  
कदाचिदवसं गङ्गातटे विरचिताश्रमः ॥ ८८ ॥  
  
तपोर्थं तापसाचारे चिराय रचितस्थितिः ।  
सिद्धसङ्घातवलितः कृतशास्त्रार्थसङ्ग्रहः ॥ ८९ ॥  
  
तापसैराचर्यत इति तापसाचारः कृच्छ्रचान्द्रायणादिस्तस्मिन्नियता स्थितिर्यस्य   
तथाविधः सन् ॥ ८९ ॥  
  
पुष्पार्थं स्यूतपुटिकः पुस्तकव्यूहसङ्ग्रही ।  
एवङ्गुणविशिष्टस्य कैलासवनकुञ्जके ॥ ९० ॥  
  
तपः प्रचरतो राम मम कालोऽत्यवर्तत ।  
अथैकदा कदाचित्तु बहुलस्याष्टमे दिने ॥ ९१ ॥  
  
बहुलस्य श्रावणकृष्णपक्षस्याष्टमे दिने । रात्रेरग्रे मुखे प्रदोषे   
पूजाजपध्यानादिना क्षयमागते सति ॥ ९१ ॥  
  
गते श्रावणपक्षस्य रात्र्यग्रे क्षयमागते ।  
दिक्षु संशान्तरूपासु काष्ठमौनस्थितास्विव ॥ ९२ ॥  
  
प्राणिसञ्चाराद्युपरमात्संशान्तरूपासु दिक्षु करादिचेष्टयाप्यर्थानिवेदनं   
काष्ठमौनव्रतं तत्र स्थितास्विव ॥ ९२ ॥  
  
खड्गच्छेद्यान्धकारेषु कुञ्जेषु गहनेषु च ।  
एतस्मिन्नन्तरे तत्र यामार्धे प्रथमे गते ॥ ९३ ॥  
  
गहनेषु वनेषु ॥ ९३ ॥  
  
समाधिं तनुतां नीत्वा स्थितोहं बाह्यमग्नदृक् ।  
अपश्यं कानने तेजो झटित्येव समुत्थितम् ॥ ९४ ॥  
  
तनुतां ईषद्बहिःप्रवणतामिति यावत् ॥ ९४ ॥  
  
शुभ्राभ्रशतसङ्काशं चन्द्रबिम्बगणोपमम् ।  
प्रकटीकृतदिक्कुञ्जं तदालोक्य मया स्मयात् ॥ ९५ ॥  
  
स्मयात् विस्मयात् ॥ ९५ ॥  
  
अन्तःप्रकाशशालिन्या बहिर्दृष्ट्यावलोकितम् [बुद्धिदृष्ट्या इति पाठः ।  
] ।  
यावत्पश्यामि तं सानुं प्राप्तश्चन्द्रकलाधरः ॥ ९६ ॥  
  
बहिर्दृष्ट्या अवलोकितमन्तर्विचारितमित्यर्थः । विचार्य च यावत्तं पुरस्थन्न् सानुं   
प्रस्थदेशं पश्यामि तावत्तत्र प्राप्त इत्यर्थः ॥ ९६ ॥  
  
गौरीकरार्पितकरो नन्दिप्रोत्सारिताग्रगः ।  
शिष्यान्सम्बोध्य तत्रस्थान्गृहीत्वार्घ्यं सुसंयतः ॥ ९७ ॥  
  
सुसंयतः सावधानः ॥ ९७ ॥  
  
अगमं सुमनास्तस्य दृष्टिपूतमहं पुरः ।  
तत्र पुष्पाञ्जलिं दत्त्वा दूरादेव त्रिलोचनः ॥ ९८ ॥  
  
सुमनाः सन्तुष्टमनाः । पुरः पुरोदेशम् ॥ ९८ ॥  
  
दत्तार्घ्येण मया देवः सम्प्रणम्याभिवन्दितः ।  
ततश्चन्द्रप्रभासख्या ऋज्व्या शीतलया तया ॥ ९९ ॥  
  
सम्यक् साष्टाङ्गं प्रणम्याभिवन्दितः स्तुतः । स्वभाग्यमहोदयं   
स्वस्मिंस्तदनुग्रहदृष्टिपातं वर्णयति-तत इति । तया   
स्वानुभूतालौकिकनिरतिशयानन्दाविर्भावचमत्कारकारिण्या ॥ ९९ ॥  
  
दृशा सर्वार्तिहारिण्या चिरमस्म्यास्पदीकृतः ।  
पुष्पसानूपविष्टाय तस्मै त्रैलोक्यसाक्षिणे ॥ १०० ॥  
  
अर्घ्यं पुष्पं तथा पाद्यमभ्युपेत्यार्पितं मया ।  
मन्दारपुष्पाञ्जलयो विकीर्णा बहवः पुरः ॥ १०१ ॥  
  
अभ्युपेत्य अभिमुखं समीपे गत्वा ॥ १०१ ॥  
  
नानाविधिर्नमस्कारैः स्तोत्रैश्चाभ्यर्चितः शिवः ।  
ततो भगवती गौरी तादृश्यैव सपर्यया ॥ १०२ ॥  
  
तादृश्या शिवपूजासदृश्या सपर्यया पूजया ॥ १०२ ॥  
  
सम्पूजिता सखीयुक्ता गणमण्डलिका तथा ।  
पूजान्ते पूर्णशीतांशुरश्मिशीतलया गिरा ॥ १०३ ॥  
  
तदाज्ञया तत्र सानावुपविष्टं भाम् ॥ १०३ ॥  
  
तत्रोपविष्टं प्रोवाच मामर्धेन्दुकलाधरः ।  
ब्रह्मन्प्रशमशालिन्यः प्राप्तविश्रान्तयः पदे ॥ १०४ ॥  
  
तत्र कुशलप्रश्ने कर्तव्ये सर्वकौशल्यपरमकाष्ठां परमात्मनि   
चित्तविश्रान्तिमेव भगवान्प्रथममनुजिघृक्षया पृच्छति-ब्रह्मन्निति ॥ १०४ ॥  
  
कच्चित्कल्याणकारिण्यः संविदस्ते स्थिताः परे ।  
कच्चित्तपस्ते निर्विघ्नं कल्याणमनुवर्तते ॥ १०५ ॥  
  
संविदश्चित्तवृत्तयः । परे परमात्मवस्तुनि ॥ १०५ ॥  
  
कच्चित्प्राप्यमनुप्राप्तं कच्चिच्छाम्यन्ति भीतयः ।  
एवंवादिनि देवेशे सर्वलोकैककारिणि ॥ १०६ ॥  
  
गिरानुनयशालिन्या मयोक्तं रघुनन्दन ।  
त्र्यक्षानुस्मृतिकल्याणवतामिह महेश्वर ॥ १०७ ॥  
  
अनुनयो विनयस्तच्छालिन्या ॥ १०७ ॥  
  
न किञ्चिदपि दुष्प्रापं न च काश्चन भीतयः ।  
त्वदनुस्मरणानन्दपरिघूर्णितचेतसाम् ॥ १०८ ॥  
  
न ते सन्ति जगत्कोशे प्रणमन्ति न ये पुनः ।  
ते देशास्ते जनपदास्ता दिशस्ते च पर्वताः ॥ १०९ ॥  
  
जगत्कोशे ते प्राणिनो न सन्ति ये न प्रणमन्ति । सर्वेऽपि प्रणमन्त्येवेत्यर्थः । ते देशाः   
प्रशस्ततमा इत्यर्थः । अपशवो वा अन्ये गोअश्रेभ्यः पशवो गोअश्वाः   
इतिवत्प्राशस्त्यलाभः ॥ १०९ ॥  
  
त्वदनुस्मरणैकान्तधियो यत्र स्थिता जनाः ।  
फलं भूतस्य पुण्यस्य वर्तमानस्य सेचनम् ॥ ११० ॥  
  
भूतस्य प्राक्सञ्चितस्य पुण्यस्य वृक्षस्थानीयस्य फलं तनोति अनन्तकोटिगुणतया   
विस्तारयति । वर्तमानस्यैतद्देहारभ्यस्य सेचनममृतसेकेनेवाभिवर्धनं तनोति ॥   
११० ॥  
  
तनोति चैष्यतो बीजं त्वदनुस्मरणं प्रभो ।  
ज्ञानामृतैककलशो धृतिज्योत्स्नानिशाकरः ॥ १११ ॥  
  
एष्यतः करिष्यमाणस्य वृद्ध्यर्थं बीजं तनोति ॥ १११ ॥  
  
अपवर्गपुरद्वारं त्वदनुस्मरणं प्रभो ।  
त्वदनुस्मरणोदारचिन्तामणिमता मया ॥ ११२ ॥  
  
सर्वासामापदां मूर्ध्नि दत्तं भूतपते पदम् ।  
इत्युक्त्वा सुप्रसन्नं तं भगवन्तं महेश्वरम् ॥ ११३ ॥  
  
सर्वासां वर्तमानानामेष्यन्तीनां च ॥ ११३ ॥  
  
अवोचं प्रणतो भूत्वा यद्राम तदिदं शृणु ।  
भगवंस्त्वत्प्रसादेन पूर्णा मे सकला दिशः ॥ ११४ ॥  
  
पूर्णा इष्टार्थैरिति शेषः ॥ ११४ ॥  
  
किन्तु पृच्छामि देवेश सन्देहे तत्र निर्णयम् ।  
ब्रूहि प्रसन्नया बुद्ध्या त्यक्तोद्वेगमनामयम् ॥ ११५ ॥  
  
त्यक्ता उद्वेगाश्चित्तक्षोभहेतवो यस्मिंस्तथाविधं देवार्चनविधानं ब्रूहीति   
परेणान्वयः ॥ ११५ ॥  
  
सर्वपापक्षयकरं सर्वकल्याणवर्धनम् ।  
देवार्चनविधानं तत्कीदृशं भवति प्रभो ॥ ११६ ॥  
  
ईश्वर उवाच ।  
  
शृणु ब्रह्मविदां श्रेष्ठ देवार्चनमनुत्तमम् ।  
वदामि मुच्यते येन कृतेन सकृदेव हि ॥ ११७ ॥  
  
पूर्णा मे सकला दिश इत्युक्त्या वसिष्ठस्य   
विषयभोगाभिलाक्षशून्यताद्योतनात्सर्वपापक्षयकरं सर्वकल्याणवर्धनमिति   
विशेषणाभ्यां च   
सर्वानर्थनिवृत्त्युपलक्षितनिरतिशयानन्दरूपमोक्षसाधनविषय एवायं प्रश्न   
इति निश्चितवान्सर्वज्ञः परमकारुणिक ईश्वरः सर्वभावेन प्रपन्नाय वसिष्ठाय   
परमपुरुषार्थसाधनं तत्त्वज्ञानमेव   
सर्वदेवार्चनपरमरहस्यभूतमुपदेष्टुकामः प्रतिजानीते-शृण्विति ॥ ११७ ॥  
  
कच्चिद्वेत्सि महाबाहो देवः कः स्यादिति द्विज ।  
न देवः पुण्डरीकाक्षो न च देवस्त्रिलोचनः ॥ ११८ ॥  
  
तत्र वक्ष्यमाणदेवार्चनानुरूपमलौकिकदेवस्वरूपमुपदेष्टुं शिष्यस्य   
तद्बुभुत्सां जनयन्पृच्छति-कच्चिदिति । महाबाहो   
निरन्तरदेवार्चनसफलीकृतबाहो इति बाहुसापेक्षबाह्यपूजामात्रशूरताद्योतनाय   
सम्बोधनम् । ननु प्रसिद्धा एव पुण्डरीक्षाक्षत्रिलोचनादयो देवाः किमेतावत्यपि   
विषये भगवान्मामनभिज्ञं सम्भावयतीति मन्यमानस्य वसिष्ठस्य   
परिच्छिन्नेषु श्रद्धाजाड्यं प्रथममपनेतुमाह-न देव इत्यादिना ॥ ११८ ॥  
  
न देवः कमलोद्भूतो न देवस्त्रिदशेश्वरः ।  
न देवः पवनो नार्को नानलो न निशाकरः ॥ ११९ ॥  
  
कमलोद्भूतो ब्रह्मा । त्रिदशेश्वर इन्द्रः । निशाकरग्रहणं   
तत्कलाधीनशरीरकत्रयस्त्रिंशत्कोटिदेवदेहोपलक्षणम् ॥ ११९ ॥  
  
न ब्राह्मणो नाऽवनिपो नाहं न त्वं द्विजोत्तम ।  
न देवो देहरूपो हि न देवश्चित्तरूपधृक् ॥ १२० ॥  
  
पुनर्नाहं न त्वमिति निषेधो रुद्रवसिष्ठयोस्तत् यद्रोदयन्ति तस्माद्रुद्राः । यदहं   
वसिष्ठोऽस्मि तत्त्वं वसिष्ठोऽसि इत्यादिश्रुतिषु मुख्यसमष्टिप्राणताप्रसिद्धेः कतम   
एको देव इति प्राणः इति प्राणस्यैव सर्वदेवात्मकत्वश्रुतेश्च प्राणभावेन   
प्राप्तदेवतात्वनिवारणार्थम् । एवं नैनद्देवा आप्नुवन्पूर्वमर्शत् इत्यादिश्रुतिषु   
आध्यात्मिकेषु चक्षुरादिषु देवशब्ददर्शनात् । त्वचे स्वाहा लोमभ्यः स्वाहा   
इत्यादिमन्त्रलिङ्गाच्च देहाद्याध्यात्मिकभावानामपि प्रसक्तं देवतात्वं   
वारयति-देहरूप इति ॥ १२० ॥  
  
न देवः कमलारूपी नापि देवो भवेन्मतिः ।  
अकृत्रिममनाद्यन्तं देवनं देव उच्यते ॥ १२१ ॥  
  
आध्यात्मिकप्रस्तावात्कमलात्र देहादिशोभा । मतिग्रहणं   
सर्वाध्यात्मिकभावोपलक्षणार्थम् । तत्तुल्यन्यायादाधिभौतिकेष्वपि   
सर्वभावेष्वदेवत्वमुक्तं बोध्यम् । कस्तर्हि देवस्तमाह-अकृत्रिममिति ।   
डुकृञो ड्वितः क्त्रिः क्रेर्मम्रित्यम् इति मप् । कृत्रिमं क्रियासाध्यं तद्विलक्षणं   
परमार्थदेवनं निरतिशयप्रमोदश्चित्प्रकाशो देव इत्यर्थः ।   
पुण्डरीकाक्षादिमत्यन्ता हि चित्प्रकाशाधीनसत्तास्फूर्तिकत्वात्तस्मिन्नध्यस्तास्तेषां   
चित्प्रकाशात्पृथक्करणे स्वरूपसिद्धिरेव दुर्लभा दूरे देवत्वमिति तेष्वपि   
सत्ताप्रकाश एवानावृतः स्फुरन्सर्वत्रैको देवस्तदभिव्यक्त्यतिशयादेव   
पुण्डरीकाक्षादयोऽपि अभिभूतजाड्यत्वाद्वह्निशब्देन ज्वलदङ्गारा इव देवा उच्यन्त   
इति न श्रुतिस्मृत्यादिवादविरोधोऽपीति भावः ॥ १२१ ॥  
  
आकारादिपरिच्छिन्ने मिते वस्तुनि तत्कुतः ।  
अकृत्रिममनाद्यन्तं देवनं चिच्छिवं विदुः ॥ १२२ ॥  
  
आकारादिना देशतो वस्तुतश्च परिच्छिन्ने मिते कालतः परिच्छिन्ने तत् देवनं कुतः ।   
अयं भावः । देवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिष्विति   
दशस्वर्थेषु प्रसिद्धाद्दीव्यतेः पचाद्यचि देवशब्दव्युत्पादनात्सङ्कोचे   
मानाभावान्मायिकनिरङ्कुशैश्वर्यस्वच्छन्दक्रीडाविजिगीषाव्यवहार##-  
द्युतिमोदावेव मुख्यावर्थौ तौ च नित्यनिरतिशयानन्दस्वप्रकाशे ब्रह्मण्येव   
सम्भवतो न परिच्छिन्नेषु जडेष्विति । अतः अकृत्रिमं चिच्छिवमेव देवं तत्त्वतो   
विदुरित्यर्थः ॥ १२२ ॥  
  
तदेव देवशब्देन कथ्यते तत्प्रपूजयेत् ।  
तदेवास्ति यतः सर्वं सत्तासत्तात्मरूपधृक् ॥ १२३ ॥  
  
यतः सर्वं जगज्जीवतत्संसाररूपं तत्सत्तयैव सत्तात्मरूपधृक् न स्वत इति   
तदेवास्ति नान्यदित्यर्थः ॥ १२३ ॥  
  
अज्ञातशिवतत्त्वानामाकाराद्यर्चनं कृतम् ।  
योजनाध्वन्यशक्तस्य क्रोशाध्वा परिकल्प्यते ॥ १२४ ॥  
  
तर्हि किं पुण्डरीकाक्षाद्याकारार्चनविधिर्व्यर्थ एव नेत्याह-अज्ञातेति कृतं   
विहितम् ॥ १२४ ॥  
  
इयत्तादिपरिच्छिन्नं रुद्रादेः प्राप्यते फलम् ।  
अकृत्रिममनाद्यन्तं फलमानन्द आत्मनः ॥ १२५ ॥  
  
आत्मनस्तत्त्वतः साक्षात्कारान्तपूजनेन प्रसन्नादित्यर्थः ॥ १२५ ॥  
  
अकृत्रिमफलं त्यक्त्वा यः कृत्रिमफलं व्रजेत् ।  
त्यक्त्वा स मन्दारवनं कारञ्जं याति काननम् ॥ १२६ ॥  
  
कृत्रिमकामभोगानात्मपूजनात्सिद्ध्यन्तीति तदर्थं कृत्रिमपूजैव कार्या   
तत्राह-अकृत्रिमेति ॥ १२६ ॥  
  
बोधः साम्यं शम इति पुष्पाण्यग्राणि तत्र च ।  
शिवं चिन्मात्रममलं पूज्यं पूज्यविदो विदुः ॥ १२७ ॥  
  
अकृत्रिमपूजने तर्हि का सामग्री तामाह-बोध इति । साम्यं सर्वत्रात्मौपम्येन   
दर्शनम् ॥ १२७ ॥  
  
शमबोधादिभिः पुष्पैर्देव आत्मा यदर्च्यते ।  
तत्तु देवार्चनं विद्धि नाकारार्चनमर्चनम् ॥ १२८ ॥  
  
आत्मसंवित्तिरूपं तु त्यक्त्वा देवार्चनं जनाः ।  
कृत्रिमार्चासु ये सक्ताश्चिरं क्लेशं भजन्ति ते ॥ १२९ ॥  
  
ज्ञातज्ञेया हि ये सन्तो बालक्रीडोपमं च ते ।  
आत्मध्यानादृते ब्रह्मन्कुर्वन्तो देवपूजनम् ॥ १३० ॥  
  
ज्ञातज्ञेया ये कदाचिदात्मध्यानादुत्थिताः सन्तः साकारदेवपूजनं   
कुर्वन्तश्चेद्दृश्यन्ते तत्ते बालक्रीडोपमं कुर्वन्ति न कृत्रिमभोगाशयेत्यर्थः ॥   
१३० ॥  
  
आत्मैव देवो भगवाञ्छिवः परमकारणम् ।  
ज्ञानार्चनेनाविरतं पूजनीयः स सर्वदा ॥ १३१ ॥  
  
त्वमेतच्चेतनाकाशमात्मानं जीवमव्ययम् ।  
स्वभावं विद्धि न त्वन्यः पूज्यः पूजात्मपूजनम् ॥ १३२ ॥  
  
त्वं जीवं स्वभावकृत्रिमं अव्ययं चेतनाकाशं चिदाकाशं ब्रह्म विद्धि न   
त्वन्यः अनात्मा पूज्यः । यतो ज्ञानलक्षणमात्मपूजनमेव मुख्यपूजा   
नान्येत्यर्थः । यथाहुः देहो देवालयः प्रोक्तो जीवो देवः सदाशिवः ।   
त्यजेदज्ञाननिर्माल्यं सोहम्भावेन पूजयेत् ॥ इति ॥ १३२ ॥  
  
श्रीवसिष्ठ उवाच ।  
  
चेतनाकाशमात्रात्म यथा जगदिदं प्रभो ।  
यथा तच्चेतनस्यैव जीवादित्वं तदुच्यताम् ॥ १३३ ॥  
  
तदेवास्ति यतः सर्वं सत्तासत्तात्मरूपधृक् । इति ब्रह्मण एव   
जगज्जीवतत्संसरणसत्तात्मनावस्थानमुक्तं तत्रोपपत्तिं जिज्ञासुर्वसिष्ठः   
पृच्छति-चेतनेति ॥ १३३ ॥  
  
ईश्वर उवाच ।  
  
चिद्व्योमेइव किलास्तीह पारावारविवर्जितम् ।  
सर्वत्रासम्भवच्चेत्यं यत्कल्पान्तेऽवशिष्यते ॥ १३४ ॥  
  
तत्र चित्सत्तायाश्चेत्यानधीनत्वं तावत्सर्वचेत्यप्रलयेऽप्यनपायात्प्रसिद्धमिति   
तदधीनभानस्य चेत्यस्य भानान्तरमिव न सत्तान्तरमपि युक्तमित्युपापत्तिमाह##-  
सर्गकालेऽपि असम्भवच्चेत्यं   
पारादिपरिच्छेदशून्यत्वात्प्रलयकालवदित्यनुमानलक्षणात्रोपपत्तिर्दर्शिता बोध्या   
॥ १३४ ॥  
  
यद्यत्स्वयं प्रकचति तस्य स्वकचनस्य तु ।  
स्वयं यत्स्पन्दितं नाम तेनेदं जगदित्यलम् ॥ १३५ ॥  
  
कथं तर्हि जगद्रूपप्रतिभासस्तत्राह-यद्यदिति । तस्यापरिच्छिन्नत्वादेव   
मायावरणान्तः [मायावरणासम्भवादिति पाठः ।]   
असम्मानान्मायिकवासनादिमार्गेण यत्स्पन्दितं स्पन्दनमिव प्रसिद्धं तेनेदं   
जगदिति अलं भाति । तथाहि-यद्यत्सूर्यचन्द्रप्रदीपेन्द्रियमन-आदि स्वयं   
प्रकचति बहलीभूतप्रकाशं भवति तस्य स्वकचनस्य स्वबिम्बे असम्मानात्स्वयं   
यद्बिम्बाद्बहिः प्रभाकारेण स्पन्दितं स्पन्दनं नाम प्रसिद्धं तदेव   
नीलपीतादितद्विषयरूपं जगदित्यलमत्यन्तं प्रसिद्धमित्यर्थः ॥ १३५ ॥  
  
इत्येवं स्वप्नपुरवज्जगद्भाति चिदात्मकम् ।  
एवं चिद्व्योममात्रात्म जगदच्छं न भित्तिमत् ॥ १३६ ॥  
  
इति उक्तरीत्या एवं विचित्ररूपं जगच्चिदात्मकमेव सत्स्वप्नपुरवच्चिदिव भाति भ्रान्त्या   
। एवं मदुक्तरीत्या परमार्थतो विमृष्टं तु जगन्न भित्तिमत् अमूर्तमच्छं   
चिद्व्योममात्रामैवेत्यर्थः ॥ १३६ ॥  
  
अत्यन्तासम्भवाच्चेत्यं दृश्यं चिद्व्योममात्रकम् ।   
चित्त्वात्कचति सर्गादौ यत्तज्जगदिति स्मृतम् ॥ १३७ ॥  
  
तर्हि किं चिदेव चेत्याकारेण परिणतं स्वं पश्यति नेत्याह-अत्यन्तेति ।   
अपरिणामित्वादद्वयत्वाच्चात्यन्तासम्भवाचेत्यमप्यावृतचित्स्वभावाद्यदन्यथा   
कचति प्रथते तदेव दृश्यं जगदित्यर्थः ॥ १३७ ॥  
  
तस्मात्स्वप्नपुराकारं यदिदं भासते जगत् ।  
तत्र चिद्व्योममात्रात्मन्यन्यता नाम का कुतः ॥ १३८ ॥  
  
चिन्मात्रमेव गिरयश्चिन्मात्रं जगदम्बरम् ।  
चिन्मात्रमात्मा जीवश्च चिन्मात्रं भूतसन्ततिः ॥ १३९ ॥  
  
अत एवारोपितरूपबाधेन चिन्मात्रस्वरूपं द्रष्टव्यमित्याह##-  
  
चिद्व्योममात्रादितरत्सर्गादौ सर्ववेदने ।  
भिन्नस्वर्गे पुरे वापि किं सम्भवति कथ्यताम् ॥ १४० ॥  
  
स्वर्गे ऊर्ध्वलोकेषु पुरे स्वनगरे वा अपिशब्दात्पातालेषु वा चिद्भिन्नं किं सम्भवति   
तत्कथ्यतां निरूपणकुशलैः । अचितः स्वतःसत्तास्फूर्तिसत्त्वे   
अचित्त्वव्याघातात्तदभावे अलीकत्वादलीकस्य चित्तास्फूर्तिसत्त्वे अचित्त्वव्याघातात्तदभावे   
अलीकत्वादलीकस्य   
चिताप्युज्जीवनादर्शनाच्चितोऽसङ्गत्वेनाचित्सम्बन्धाद्ययोगात्साधकान्तरस्य   
चाप्रसिद्धेरिति भावः ॥ १४० ॥  
  
आकाशं परमाकाशं ब्रह्माकाशं जगच्चितिः ।  
इति पर्यायनामानि तत्र पादपवृक्षवत् ॥ १४१ ॥  
  
ननु यजति ददाति जुहोति इत्यादिशब्दान्तरात्मकर्मभेद इव चित् आकाशं   
जगदित्यादिनामान्तराद्भेदोऽस्त्विति चेत्तत्राह-आकाशमिति ।   
भूताकाशाव्याकृताकाशाद्यर्थत्रयपरत्वेनाभिप्रेतानां   
त्रयाणामप्याकाशशब्दानां काशृदीप्ताविति धात्वर्थानुगमेन   
चिन्मात्रवचनत्वसम्भवाद्गमेरपि ये गत्यर्थास्ते ज्ञानार्था । इत्यनुशासनात्   
वर्तमाने पृषन्महद्वृहज्जगच्छतृवच इति क्विपि द्वित्वादिनिपातनेऽपि   
ज्ञानार्थत्वानपायाच्चित्पर्यायनामतोपपत्तेरिति भावः ॥ १४१ ॥  
  
एवं द्वौ स्वप्नसङ्कल्पमायाभिः स्वनुभूयते ।  
तदा किल चिदाकाशमेव भाति जगत्तया ॥ १४२ ॥  
  
तदेति दर्शनाद्यदेत्यध्याहार्यम् । एवंरीत्या द्वौ द्वैतं स्वप्नादिभिः समं   
यदानुभूयते तत्त्वदृशा तदेत्यर्थः ॥ १४२ ॥  
  
यथैतत्संविदाकाशं स्वप्ने भाति जगद्वपुः ।  
तथेदं जाग्रदाख्येऽपि स्वप्ने भाति तदेव नः ॥ १४३ ॥  
  
यथा स्वप्नपुरे चित्खं वर्जयित्वेतरत्क्वचित् ।  
न किञ्चित्सम्भवत्येवं जाग्रत्येवं महाचितः ॥ १४४ ॥  
  
द्वितीय एवं शब्दः अपिशब्दार्थे ॥ १४४ ।  
  
यतो न सम्भवत्यन्यच्चेत्यन्न् किञ्चित्ततोऽखिलम् ।  
चित्तं सञ्चेत्यमप्येतदचेत्यं सज्जगत्स्थितम् ॥ १४५ ॥  
  
अखिलं चित्तं सञ्चेत्यमपि जगत् अचेत्यं सन्मात्रमेव स्थितम् ॥ १४५ ॥  
  
परमाकाशकलनं त्रिजगत्स्वयमुत्थितम् ।  
स्वप्नवद्विद्धि चिद्व्योम्नि न त्वेतद्वैतवत्स्थितम् ॥ १४६ ॥  
  
परमाकाशस्य ब्रह्मणः कलनं बहु स्यां प्रजायेय इति श्रुतिदर्शित आद्यसङ्कल्प   
एव त्रिजगद्भूत्वा स्वयमुत्थितं द्वैतवत् द्वैतवाद्यभिमतसत्यवस्तुवदित्यर्थः ॥ १४६   
॥  
  
यथा चिद्व्योममात्रात्म स्वप्ने घटपटादिकम् ।  
सर्गादावेव सर्गोऽयं तथा चिद्व्योममात्रकम् ॥ १४७ ॥  
  
जगत्सामान्ये उक्तं न्यायं घटपटादिविशेषेऽपि दर्शयति-यथेत्यादिना । सर्गो   
घटपटादिः ॥ १४७ ॥  
  
शुद्धसंवित्तिमात्रत्वादृतेऽन्यत्स्वप्नपत्तने ।  
यथा न विद्यते किञ्चित्तथास्मिन्भुवनत्रये ॥ १४८ ॥  
  
याः काश्चन दृशो ये ये भावाभावास्त्रिकालगाः ।  
सदेशकालचित्तास्तत्सर्वं चिद्व्योममात्रकम् ॥ १४९ ॥  
  
स एष देवः कथितो यः परः परमार्थतः ।  
यस्त्वं सोऽहमशेषं वा जगदेव च योऽखिलः ॥ १५० ॥  
  
स ज्ञानेन पूज्यो देवः प्रथमप्रश्नोत्तरत्वेन कथितः ॥ १५० ॥  
  
सर्वस्य वस्तुजातस्य जगतोऽन्यस्य ते मम ।  
देहो हि चेतनाकाशं परमात्मैव नेतरत् ॥ १५१ ॥  
  
देहः पारमार्थिकस्वरूपम् ॥ १५१ ॥  
  
सङ्कल्पने स्वप्नपुरे शरीरं चिद्व्योमतोऽन्यन्न यथास्ति किञ्चित् ।  
तथेह सर्गे प्रथमैकसर्गान्मुने प्रभृत्यस्ति न रूपमन्यत् ॥ १५२ ॥  
  
उक्तमनूद्योपसंहरति-सङ्कल्पन इति । प्रथमादेकस्य हिरण्यगर्भस्य   
सर्गात्प्रभृति प्रवृत्ते इहास्मिन्सर्गे तथा   
सङ्कल्पनस्वप्नपुरशरीरादिवदेवान्यद्रूपं नास्ति ॥ १५२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० जगतः   
परमात्ममयत्ववर्णनं नामैकोनत्रिंशः सर्गः ॥ २९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे जगतः   
परमात्ममयत्ववर्णनं नामैकोनत्रिंशः सर्गः ॥ २९ ॥  
  
# ०३०
त्रिंशः सर्गः ३०  
  
ईश्वर उवाच ।  
  
एवं सर्वमिदं विश्वं परमात्मैव केवलम् ।  
ब्रह्मैव परमाकाशमेष देवः परः स्मृतः ॥ १ ॥  
  
चितः सर्वात्मता सर्वभोक्तृभावेन संस्थितिः ।  
यथा जीवदशां प्राप्ता चित्तच्चाप्यत्र वर्ण्यते ॥   
  
चेतनाकाशमात्रात्म यथा सर्वमिदं प्रभो इति यत्त्वया पृष्टं तस्येदमुत्तरं   
वर्णितमित्याह-एवमिति । कच्चिद्वेत्सि महाबाहो देव कः स्यादिति द्विज इति मया   
त्वत्पृष्टदेवार्चनविधानमूलरहस्यं यत्त्वां प्रति पृष्टं   
तदप्येतदेवेत्याह-एष देव इति ॥ १ ॥  
  
तदेतत्पूजनं श्रेयस्तस्मात्सर्वमवाप्यते ।  
तदेव सर्गभूः सर्वमिदं तस्मिन्व्यवस्थितम् ॥ २ ॥  
  
परिच्छिन्नदेवार्चनं परिच्छिन्नफलमेतदर्चनं तु   
सर्वकामावसानभूमिभूमानन्दप्राप्तिफलमिति सर्वोत्कृष्टमित्याह-तदेतदिति ।   
सर्गभूः सर्वजगत्सर्गारोपाधिष्ठानम् ॥ २ ॥  
  
अकृत्रिममनाद्यन्तमद्वितीयमखण्डितम् ।  
अबहिः साधनासाध्यं सुखं तस्मादवाप्यते ॥ ३ ॥  
  
तत्र बहुवित्तव्ययायाससाध्यताशङ्कां परिहरति-अबहिरिति । अबहिः साधनं च   
तदसाध्यं चेति विग्रहः ॥ ३ ॥  
  
प्रबुद्धस्त्वं मुनिश्रेष्ठ तेनेदं तव कथ्यते ।  
नातिदेवार्चने योग्यः पुष्पधूपचयो महान् ॥ ४ ॥  
  
प्रबुद्धो विवेकी मुख्याधिकारीति यावत् । अतिशयितो देवः अतिदेवस्तदर्चने ॥ ४ ॥  
  
अव्युत्पन्नधियो ये हि बालपेलवचेतसः ।  
कृत्रिमार्चामयं तेषां देवार्चनमुदाहृतम् ॥ ५ ॥  
  
मूर्त्यादिरूपदेवार्चने तर्हि केऽधिकारिणस्तानाह-अव्युत्पन्नेति । अत एव   
तदनुरूपमेव कृत्रिमप्रतिमादि तत्सामग्री चेत्याह-कृत्रिमेति । अर्चा प्रतिमा   
तत्प्रचुरम् ॥ ५ ॥  
  
शमबोधाद्यभावे हि पुष्पाद्यैर्वार्चयन्ति हि ।  
मिथ्यैव कल्पितैरेवमाकारे कल्पितात्मके ॥ ६ ॥  
  
तच्च शाल्योदनालाभे क्रोद्रवाशनमिवेत्याह-शमेति ॥ ६ ॥  
  
स्वसङ्कल्पकृतैः कृत्वा क्रमैरर्चनमादृताः ।  
बालाः सन्तोषमायान्ति पुष्पधूपलवार्चनैः ॥ ७ ॥  
  
अर्चनं कृत्वा सन्तोषमायान्ति प्राप्नुवन्ति ॥ ७ ॥  
  
स्वसङ्कल्पकृतैरर्थैः कृत्वादेवार्चनं मुधा ।  
यतः कुतश्चिन्मिथ्यात्म फलमात्रं नयन्ति ते ॥ ८ ॥  
  
यतः कुतश्चित्स्वप्नप्रायविमानाप्सरः प्रभृतिसाधनान्मिथ्यात्मकमेव   
स्वर्गादिफलमासादयन्तीति मुधेत्यस्योपपत्तिः ॥ ८ ॥  
  
पुष्पधूपार्चनं ब्रह्मन्कल्पितं बालबुद्धिषु ।  
यत्स्याद्भवादृशां योग्यमर्चनं तद्वदाम्यहम् ॥ ९ ॥  
  
अस्मदादिस्त्वसौ कश्चिद्देवो मतिमतां वर ।  
देवस्त्रिभुवनाधारः परमात्मैव नेतरत् ॥ १० ॥  
  
वयं आदिः कारणं यस्य सोऽस्मदादिरस्मत्कल्पितप्रपञ्चान्तर्गतः असौ   
चक्षुरादिदृश्यमूर्तिरूपो देवः कश्चिदनिर्वचनीयो मायामय एवेत्यर्थः । कस्तर्हि   
पारमार्थिको देवस्तमाह-देव इति ॥ १० ॥  
  
शिवः सर्वपदातीतः सर्वसङ्कल्पनातिगः ।  
सर्वसङ्कल्पवलितो न सर्वो न च सर्वकः ॥ ११ ॥  
  
सर्वेभ्यो ब्रह्मविष्णुरुद्रादिदेवेभ्योऽप्यतीतसङ्कल्पना मनोवृत्तयस्तदतिगः । यतो   
वाचो निवर्तन्ते अप्राप्य मनसा सह इति श्रुतेः । यस्तु सर्वैर्विषयभोगसङ्कल्पैर्वलितो   
वेष्टितो ब्रह्मविष्ण्वादिपदरूपः स न साधनतोऽपि सर्वो न फलतोऽपि सर्व कं   
भोगसुखं यस्मिंस्तथाविधः । स्वस्वकर्मोपासनतारतम्यानुसारेणैव   
भोगसामग्र्यास्तत्फलसुखलवस्य च तत्र लाभादित्यर्थः ॥ ११ ॥  
  
दिक्कालाद्यनवच्छिन्नः सर्वारम्भप्रकाशकृत् ।  
चिन्मात्रमूर्तिरमलो देव इत्युच्यते मुने ॥ १२ ॥  
  
आत्मदेवस्तु पूजनदशायां फलदशायां च   
नित्यनिरतिशयपरमार्थसत्यपूर्णानन्दैकस्वभाव एवेति स एव देव इत्युक्तियोग्य   
इत्याह-दिक्कालेति ॥ १२ ॥  
  
संवित्सर्वकलातीता सर्वभावान्तरस्थिता ।  
सर्वसत्ताप्रदा देवी सर्वसत्तापहारिणी ॥ १३ ॥  
  
ब्रह्म ब्रह्मन्सदसतोर्मध्यं तद्देव उच्यते ।  
परमात्मपराभिख्यं तत्सदोमित्युदाहृतम् ॥ १४ ॥  
  
सदसतोर्भावाभावयोर्वर्तमानतदन्यकालयोर्मूर्तामूर्तयोः   
कारणकार्ययोर्व्यावहारिकप्रातिभासिकयोर्वा   
आन्तरालिकसाक्षिचिन्मात्ररूपत्वादधिष्ठानत्वाद्वा मध्यम् ।   
परमसूर्यचन्द्राग्निकरणज्योतिर्भ्य उत्कृष्ट आत्मैव परा सर्वावद्योतनक्षमा   
अभिख्या प्रकाशो यस्य तत्तथाविधं सत् ओमिति पदेन श्रुतिषु   
विराडादिपादत्रयात्मकसर्वप्रपञ्चप्रविलापनेन शिवमद्वैतं चतुर्थं मन्यन्ते   
स आत्मा स विज्ञेयः इत्युदाहृतमित्यर्थः ॥ १४ ॥   
  
महासत्तास्वभावेन सर्वत्र समतां गतम् ।  
महाचिदिति सम्प्रोक्तं परमार्थ इति श्रुतम् ॥ १५ ॥  
  
स्थितं सर्वत्र सर्वं तु लतास्वन्तर्यथा रसः ।  
सत्तासामान्यरूपेण महासत्तात्मनापि च ॥ १६ ॥  
  
व्यवहारे सर्वत्रानुगमात्सत्तासामान्यरूपेण । सर्वबाधे तु महासत्तात्मना ॥ १६ ॥  
  
यच्चित्तत्त्वमरुन्धत्या यच्चित्तत्त्वं तवानघ ।  
यच्चित्तत्त्वं च पार्वत्या यच्चित्तत्त्वं गणेषु च ॥ १७ ॥  
  
तस्यैव सर्वेषां देवतादीनामात्मत्वादपि मुख्यं देवत्वमित्याह-यदित्यादिना ॥   
१७ ॥ १८ ॥  
  
चित्तत्त्वं यन्ममेदं च चित्तत्त्वं यज्जगत्त्रये ।  
तद्देव इति तत्त्वज्ञा विदुरुत्तमबुद्धयः ॥ १८ ॥  
  
तस्यैव सर्वेषां देवतादीनामात्मत्वादपि मुख्यं देवत्वमित्याह-यदित्यादिना ॥   
१७ ॥ १८ ॥  
  
पादपाण्यादिमानन्यो यो वा देवः प्रकल्प्यते ।  
संविन्मात्रादृते ब्रह्मन्किंसारः किल कथ्यताम् ॥ १९ ॥  
  
तस्यैव विमर्शे सर्वदेवतासारत्वाद्देवत्वमित्याह-पादेति । किंसारः स इति शेषः   
॥ १९ ॥  
  
चिन्मात्रमेव संसारसारः सकलसारताम् ।  
गतः स देवः सर्वोऽहं तस्मात्सर्वमवाप्यते ॥ २० ॥  
  
स सर्वः पूर्णो देव एवाहं न परिच्छिन्न इत्यर्थः ॥ २० ॥   
  
न स दूरे स्थितो ब्रह्मन्न दुष्प्रापः स कस्यचित् ।  
संस्थितः स सदा देहे सर्वत्रैव च खे तथा ॥ २१ ॥  
  
स करोति च चाश्नाति स बिभर्ति प्रयाति च ।  
स निःश्वसिति संवेत्तासोऽङ्गान्यङ्गानि वेत्ति च ॥ २२ ॥  
  
स एव सर्वकर्ता सर्वभोक्ता चेत्याह-स करोतीत्यादिना ॥ २२ ॥  
  
सोऽस्यां विचित्रचेष्टायां प्रकाशिन्यां च तद्वशात् ।  
तत्स्वरूपनिबद्धायां पुर्यामास्ते मुनीश्वर ॥ २३ ॥  
  
पुर्यामास्ते । स एष इह प्रविष्ट आनखाग्रेभ्यः इति श्रुतेरिति भावः ॥ २३ ॥  
  
शरीरावसथायां च चलायां तत्प्रसादतः ।  
सोऽस्यां गहनकोशायां हृद्गुहायां गुहेश्वरः ॥ २४ ॥  
  
शरीरमावसथो महागृहं यस्यास्तथाविधायाम् । गहना दुर्विवेका   
अन्नमयादिबहिःकोशा यस्यास्तथाविधायाम् । हृद्बुद्धिः सैव गूहतीति गुहा तस्याम् ।   
आनन्दमयकोशगुहेश्वरः ॥ २४ ॥   
  
मनःषष्ठेन्द्रियाचारसत्तातीतामलात्मनः ।  
तस्य संव्यवहारार्थं सञ्ज्ञा चिदिति कल्पिता ॥ २५ ॥  
  
उपदेशसंव्यवहारार्थम् ॥ २५ ॥  
  
स एष चिन्मयः सूक्ष्मः सर्वव्यापी निरञ्जनः ।  
इमं भास्वरमाभासं करोति न करोति च ॥ २६ ॥  
  
भास्यारोपे करोतीव तदपवादे न करोति । नित्यभानस्य कृतत्वाभावादित्यर्थः ॥ २६ ॥  
  
सा चिदत्यन्तविमला जगदर्थं जगत्क्रियाम् ।  
इमां रञ्जयति प्राज्ञ रसेनेव मधुर्लताम् ॥ २७ ॥  
  
रञ्जयति शोभयति । मधुर्वसन्तः ॥ २७ ॥  
  
चारवो ये चमत्काराश्चितश्चिति यथास्थितम् ।  
चमत्कुर्वन्ति किल ते तेन केचिन्नभोभिधाः ॥ २८ ॥  
  
चमत्कारा आरोप्ये सत्तास्फूर्तिप्रदानरूपाः । चिति मायाशबले यत्स्थितं   
पूर्वकामकर्मवासनानुसारेण नियतं चमत्कुर्वन्त्याविर्भावयन्ति ।   
तांश्चिच्चमत्कारानेव नामकल्पनया व्यपदिशति-केचिदित्यादिना । सर्गभेदेन   
नभोबहुत्वोक्तिः ॥ २८ ॥   
  
केचिज्जीवाभिधानाश्च केचिच्चित्ताभिधानकाः ।  
केचित्कलाभिधानाश्च केचिद्देशाभिधानकाः ॥ २९ ॥  
  
केचित्क्रियाभिधानाश्च केचिद्द्रव्याभिधानकाः ।  
केचिद्भावविकारादिजात्यौचित्याभिधानकाः ॥ ३० ॥  
  
भावविकारा जायतेऽस्ति वर्धते विपरिणमतेऽपक्षीयते नश्यति इति यास्कोक्ताः   
आदिपदाद्गुणभेदास्तेषां जात्या वैचित्र्येण औचित्येन च विचित्राभिधानकाः ॥ ३० ॥  
  
प्रकाशाभिधानाः केचित्केचिच्छैलतमोभिधाः ।  
अर्केन्द्राद्यभिधाः केचित्केचिद्यक्षाभिधानकाः ॥ ३१ ॥  
  
तानेव प्रपञ्चयति-प्रकाशेति ॥ ३१ ॥  
  
निरिच्छस्वस्वभावेन वसन्तेन यथाङ्कुरः ।  
तन्यते तद्वदेवेयं जगल्लक्ष्मीश्चिदात्मना ॥ ३२ ॥  
  
चितः किं स्वभोगेच्छया जगत्सृष्टिर्नेत्याह-निरिच्छेति । तथा चोक्तं   
श्रीमद्गौडपादाचार्यैः-भोगार्थं सृष्टिरित्येके क्रीडार्थमिति चापरे ।   
देवस्यैष स्वभावोऽयमाप्तकामस्य का स्पृहा ॥ इति । नचैवं सोऽकामयत बहु स्यां   
प्रजायेय इत्यादिश्रुतिविरोधः । अस्य महतो भूतस्य निःश्वसितमेतद्यदृग्वेदो   
यजुर्वेदः इत्यादिश्रुत्यन्तरे इच्छाप्रयत्नाद्यनपेक्षनिःश्वसितप्रायत्वोक्तेः तदैक्षत   
बहु स्यां प्रजायेय इति समानतात्पर्यकश्रुत्यन्तरानुगुण्याय   
चाकामयतेत्युक्तेरचेतनप्रधानादिकर्तृकताशङ्कावारणमात्रतात्पर्यकत्वात् ।   
तथा च भगवतो बादरायणस्य सूत्रम् कामाच्च नानुमानापेक्षा इति ॥ ३२ ॥  
  
चिदेवासु समग्रासु सर्वदैवैकिकैव हि ।  
त्रैलोक्याम्भोधिसंस्थासु शरीरजलजालिका ॥ ३३ ॥  
  
त्रैलोक्यलक्षणानामम्भोधीनां संस्थासु तात्त्विकस्थितिषु विचार्यमाणासु चिदेव   
शरीरं वास्तवतत्त्वं तद्रूपा जलजालिका जलसमूहस्थानीया नान्यदित्यर्थः ॥ ३३ ॥  
  
शरीरपङ्कजभ्रान्तमनोभ्रमरसम्भृताम् ।  
आस्वादयति सङ्कल्पमधुसत्तां चिदीश्वरी ॥ ३४ ॥  
  
तस्या मनःसङ्कल्पकृतभोक्त्रादित्रिपुटीप्रकाशकत्वमेव   
भोक्त्रविवेकाद्भोक्तृत्वमिति कल्प्यत इत्याशयेनाह-शरीरेति । ईश्वरी   
स्वारोपितसर्वावभासनसमर्था ॥ ३४ ॥  
  
ससुरासुरगन्धर्वं सशैलार्णवकं जगत् ।  
चिति स्थितं प्रवहति जलावर्ते जलं यथा ॥ ३५ ॥  
  
एवं कर्तृत्वमपि तस्याः   
स्वाध्यारोपितकारकपरिभ्रमणप्रथानिमित्तत्वमेवेत्याशयेनाह-ससुरासुरेति ।   
प्रवहति परिवर्तते ॥ ३५ ॥  
  
बन्धचित्तमयाचारचारुचञ्चुरचक्रिकम् ।  
संसारचक्रं चिच्चक्रे भ्राम्यति भ्रमभाजनम् ॥ ३६ ॥  
  
बध्नातीति बन्धस्तथाविधो यश्चित्तमयः कर्तृत्वभोक्तृत्वरूप आचारस्तेन   
चारवश्चञ्चुराश्चपलाश्च व्यष्टिजीवसंसरणचक्रिका यस्मिंस्तथाविधं   
जीवसमष्टि संसारचक्रं मायाशबले चिच्चक्रे भ्राम्यति ॥ ३६ ॥  
  
चिच्चतुर्भुजरूपेण जघानासुरमण्डलम् ।  
कालो जलदखण्डेन सायुधेन यथाऽऽतपम् ॥ ३७ ॥  
  
वर्णितलक्षणं चित एव सर्वकर्तृभोक्तृत्वं विशिष्य वर्णयति-चिदित्यादिना ।   
कालो वर्षर्तुः सायुधेनैन्द्रधनुर्वज्रयुक्तेन जलदखण्डवेषेणातपमिव ॥ ३७ ॥  
  
चित्त्रिनेत्रतया ब्रह्मन्वृषशीतांशुचिह्नया ।  
गौरीकमलिनीवक्त्रपद्मषट्पदतां गता ॥ ३८ ॥  
  
विष्णोः पद्मालितामेत्य चिद्ध्यानाधीनमानसा ।  
त्रयी नलिन्याः सरसीं धत्ते पैतामहीं स्थितिम् ॥ ३९ ॥  
  
विष्णोर्नाभिपद्मे अलितां भ्रमरत्वमिव एत्य प्राप्य । त्रयी वेदास्तल्लक्षणाया   
नलिन्याः सरसीं महासरोभूतां स्थितिं मूर्तिम् ॥ ३९ ॥  
  
चितो ब्रह्मन्विचित्राणि शरीराणीह भूरिशः ।  
पत्राणीव तरोर्हेम्नि केयूरादिक्रियेव च ॥ ४० ॥  
  
केयूरादीनां क्रियानिर्मितिरिव ॥ ४० ॥  
  
चित्समस्तसुरानीकपरिवन्दितपादया ।  
त्रैलोक्यचूडामणितां धत्ते वासवलीलया ॥ ४१ ॥  
  
चूडामणितां वन्द्यतामिति यावत् ॥ ४१ ॥  
  
चित्सुभास्वरतामेत्य त्रैलोक्योदरडम्बरे ।  
पतत्युदेति संयाति स्वात्मन्येवाब्धिवारिवत् ॥ ४२ ॥  
  
सुभास्वरतां सूर्यादितेजोरूपताम् ॥ ४२ ॥  
  
चिच्चन्द्रिका चतुर्दिक्षु अवभासं वितन्वती ।  
विकासयति निःशेषभूतसत्ताकुमुद्वतीम् ॥ ४३ ॥  
  
साक्षादपि तस्या आह्लादप्रथानिमित्ततामाह-चिच्चन्द्रिकेति ॥ ४३ ॥  
  
चिद्दर्पणमहालक्ष्मीस्त्रिजगत्प्रतिबिम्बितम् ।  
गृह्णात्यनुग्रहेणान्तः स्वगर्भमिव गर्भिणी ॥ ४४ ॥  
  
महती लक्ष्मीः स्वच्छभास्वरतालक्षणा शोभा वैष्णवी माया वा ॥ ४४ ॥  
  
चिच्चतुर्दशभूतानां मण्डलानि महान्ति च ।  
भूतीकरोति वारिश्रीः समुद्रस्वमिवाम्बुधिः ॥ ४५ ॥  
  
चतुर्दशभुवनस्थायां भूतानाम् । भूतीकरोति सत्तां सम्पादयति । यथा वारिश्रीः   
रसशक्तिः अम्बुघिर्जलसमूहरूपा सती समुद्रस्वं समुद्रस्वरूपसत्तां सम्पादयति   
तद्वत् ॥ ४५ ॥  
  
विचित्रालोककुसुमा घनसङ्कल्पपल्लवा ।  
व्योमकेदारिकारूढा सत्तौघफलशालिनी [अत्र फलदायिनीति पाठो   
व्याख्यानुगुणः स्यात् ।] ॥ ४६ ॥  
  
इदानीं तामेव चितं लतात्वेन रूपयति-व्योमेत्यादिना । व्योमात्र   
मायाकाशस्तल्लक्षणायां केदारिकायां क्षेत्रभक्तौ रूढा हिरण्यगर्भात्मना   
अङ्कुरिता । सत्तौघाः सर्वपदार्थसत्यतास्तल्लक्षणफलदायिनी ॥ ४६ ॥  
  
जीवजालरजःपुञ्जवासनारसरञ्जिता ।  
संवेदनत्वग्वलिता चित्तेहाकलिकाकुला ॥ ४७ ॥  
  
संवेदनानि सविकल्पज्ञानानि । चित्तेहाश्चित्तवृत्तयः ॥ ४७ ॥  
  
अतीतासङ्ख्यत्रिजगत्केसरोज्ज्वलरूपिणी ।  
अनारतस्पन्दमहाविलासोल्लासहासिनी ॥ ४८ ॥  
  
सर्वर्तुपर्वपरुषा जडशैलादिगुल्मका ।  
विग्रहग्रन्थिवलिता मूलाग्रपरिवर्तिता ॥ ४९ ॥  
  
जडाः शैलादय एव गुल्मका मूलप्ररोहा यस्याः । विग्रहाश्चतुर्विधशरीराण्येव   
ग्रन्थयस्तैर्वलिता । आमूलाग्रं प्रवृत्तिप्रतानैः परिवर्तिता वेष्टिता ॥ ४९ ॥  
  
चिल्लतेयं विकसिता पेलवं सदसद्वपुः ।  
विचित्रं दृश्यकुसुमं परामर्शासहं बहु ॥ ५० ॥  
  
पेलवमित्यादिविशेषणविशिष्टं दृश्यकुसुमं अनया जन्यत इति परेणान्वयः ।   
सदसद्वपुरित्यस्य परामर्शासहमित्युपपत्तिः ॥ ५० ॥  
  
अनयेह हि सर्वत्र च्छायाच्छमिव जयन्ते ।  
मन्यते तन्यते वस्तु गीयते क्रियतेऽपि च ॥ ५१ ॥  
  
छाया चन्द्रादिकान्तिरिवाच्छं स्फुटं दृश्यकुसुममम् । मन्यते   
अभिमानविषयीक्रियते । तन्यते विस्तार्यते ॥ ५१ ॥  
  
महाचितानया नित्यं भासन्ते भास्करादयः ।  
देहाः स्वदन्ते च मिथस्तत्सच्चिज्जडविभ्रमैः ॥ ५२ ॥  
  
तस्याश्चितः सत् सत्यं चित् चेतनम् । जडं   
चेत्यविवेकप्रयुक्तैर्भोक्तृभोग्यताविभ्रमैर्दम्पत्योर्देहा वस्तुतोऽमङ्गलरूपा अपि   
मिथः स्वदन्ते प्रीतिविषया भवन्ति ॥ ५२ ॥  
  
चिता चावर्तवर्तिन्या सिद्धन्येव प्रनृत्यति ।  
जगज्जालरजोलेखा तत्सत्ता दृश्यदेहिनी ॥ ५३ ॥  
  
आवर्तो वात्यावर्तस्तद्वर्तिन्या चितैव सिद्धा तत्सत्तयैव दृश्यदेहिनी   
दर्शनयोग्याकारवती जगज्जालरजोलेखा अन्या चिद्व्यतिरिक्तेव भूत्वा प्रनृत्यति ॥ ५३ ॥  
  
चित्सर्वं जगदारम्भमिमं प्रकटयत्यलम् ।  
त्रैलोक्यदीक्पकशिखादीपो वर्णाश्रयं यथा ॥ ५४ ॥  
  
त्रैलोक्यप्रकाशनदीपकशिखाभूता चित् । दीपः प्रसिद्धो वर्णाश्रयं   
रूपवद्द्रव्यं यथा प्रकटयति तद्वत् ॥ ५४ ॥  
  
चिच्चन्द्रबिम्बे विमले शशवत्प्राप्य सङ्गमम् ।  
सर्वत्र लक्ष्यतामेति पदार्थश्रीर्जगद्गता ॥ ५५ ॥  
  
चिदधीनप्रकाशतामेव जगतः प्रपञ्चयति-चिच्चन्द्रबिम्बे इत्यादिना ॥ ५५ ॥  
  
चिद्रसायनसेकेन पदार्थपटलावली ।  
रूपमेति फलं चैव प्रावृट्सिक्तेव सल्लता ॥ ५६ ॥  
  
चिच्छाययैव सर्वस्य जाड्यं सम्यगुदेति च ।  
सर्वस्यास्य शरीरस्य गृहस्येव तमस्त्विह ॥ ५७ ॥  
  
ननु चिद्यदि रसायनमिव पदार्थपटलावलीं सर्वतो व्याप्य स्फुरति तर्हि तत्र जाड्यं   
न स्यात् । न हि सर्वतो रसार्द्रे शुष्कतायाः प्रसक्तिरस्तीति तत्राह-चिच्छाययैवेति ।   
यथा पञ्चीकरणेन गृहस्यापि सर्वतस्तेजोव्याप्तिसत्त्वात्तदन्तस्तमःप्रसक्त्यभावेऽपि   
तैजसमास्वरताया भूतान्तरभागैरभिभवाद्बहिरभिव्यक्तसौरालोकव्याप्तौ   
तत्प्रयुक्तच्छायया अन्तस्तम उदेति तथा घटाद्यधिष्ठानचिद्भास्वरताया   
अप्यध्यस्तेनाभिभवाद्बहिश्चाक्षुषवृत्त्याद्यभिव्यक्तचिद्व्याप्त्या स्फुरणे   
तच्छायया अन्तर्जाड्यमुदेतीत्यर्थः ॥ ५७ ॥  
  
चिच्चमत्कृतयो देहे न भवेयुरिमा यदि ।  
त्रैलोक्यदेहास्त्यक्त्वैते न स्पृशेयुः किलाकृतिम् ॥ ५८ ॥  
  
तथा च यथा सौराद्यालोकवशादेव गृहप्रासादाद्याकृतिवैचित्र्यसिद्धिस्तथा   
देहान्तरभिव्यक्तप्रमातृचिच्चमत्कृतिवशादेव   
गवाश्वपटपटाद्याकृतिवैचित्र्यसिद्धिर्नान्यथेत्याह-चिच्चमत्कृतय इति ।   
त्रैलोक्यदेहास्त्रैलोक्यान्तर्गताः साकारपदार्थाः एते छायाजाड्ये त्यक्त्वा   
आकृतिमाकारमपि न स्पृशेयुः साधकान्तराभावादित्यर्थः ॥ ५८ ॥  
  
चिदाकाशप्रकाशेऽस्मिन्सङ्कल्पशिशुधारिणि ।  
क्रियाकुलवधूर्देहगृहे स्फुरति चञ्चला ॥ ५९ ॥  
  
क्रिया विहितानिषिद्धेषु प्रवृत्तिः सैव कुलवधूः ॥ ५९ ॥  
  
चिदालोकं विना कस्य रसनाग्रे स्फुरन्नपि ।  
कथं कदा प्रकटतामेति दृष्टः क्व वा रसः ॥ ६० ॥  
  
उक्तमर्थमनुभावयितुं व्यतिरेकमुखेनापि प्रसिद्धोदाहरणेषु समर्थयति##-  
किंवृत्तत्रयेण प्रकारकालदेशानां निरासः ॥ ६० ॥  
  
शृण्वङ्ग स्वाङ्गशाखोऽपि कुन्तलालिलतोऽप्यलम् ।  
चिन्मज्जनं विना देहवृक्षः क इव राजते ॥ ६१ ॥  
  
स्वाङ्गानि शाखाः यस्य । कुन्तलालिः केशसमूहो लता यस्मिन् । चिन्मज्जजं चिद्व्याप्तिं   
विना ॥ ६१ ॥  
  
वर्धते विलुठत्यत्ति चिच्चराचरकारिणी ।  
चिदेवास्तीतरन्नास्ति चिन्मात्रमिदमुत्थितम् ॥ ६२ ॥  
  
एवं च   
चिदधीनजन्मवृद्ध्यादिसर्वभावत्वाज्जगज्जलाधीनसर्वभावस्तरङ्गादिर्जलमिव   
चिदेव परमार्थत इति सिद्धमित्युपसंहरति-वर्धत इति ॥ ६२ ॥  
  
श्रीवसिष्ठ उवाच ।  
  
इत्युक्तवांस्तदा त्र्यक्षः सुधांशुस्वच्छया गिरा ।  
पुनः पृष्टो मया राम सुधांशुस्वच्छया गिरा ॥ ६३ ॥  
  
यदि सर्वगता देव चिदस्त्येका तदात्मकः ।  
तदयं चावनिस्फारमयान्धेव न चेतति ॥ ६४ ॥  
  
यद्येका चिदेवास्ति तत्तर्हि तदात्मकः अयं देहो निद्रामूर्च्छामरणेषु   
चकाराद्दृश्यान्तरे च अवनिस्फारमयी मृत् प्रचुरभूतविकारभूता अन्धा   
नेत्रादिहीनाभित्तिरिव न चेतति तत्कथमित्यर्थः ॥ ६४ ॥  
  
अयं चित्वान्पुरा भूत्वा चिद्धीनः सम्प्रति स्थितः ।  
इतीयं कल्पना लोके प्रत्यक्षानुभवा कथम् ॥ ६५ ॥  
  
तदेव स्पष्टं पुनराह-अयमिति । अयं देहादिः पुरा कृश्यभावात्पूर्वं   
जीवनदशायां च चित्त्वान् चेतनावान् । तसौ मत्वर्थे इति भत्वाज्जश्त्वाभावः । भूत्वा   
सम्प्रति दृश्यमरणादिदशायां चिद्धीनः स्थित इतीयं कल्पना कथं   
चितोऽविनाशिस्वभावत्वादपरिणामित्वाच्च कथमपि जाड्यायोगादिति प्रश्नार्थः ॥ ६५ ॥  
  
ईश्वर उवाच ।  
  
शृण्वेतदखिलं ब्रह्मन्यदा पृष्टं वदामि ते ।  
महानयं त्वया प्रश्नः कृतो ब्रह्मविदां वर ॥ ६६ ॥  
  
यथा तच्चेतनस्यैव जीवादित्वं तदुच्यतामिति प्राक्तनप्रश्नोत्तरमश्रुत्वैव   
प्रश्नान्तरे वसिष्ठेन कृते द्वयोरप्युत्तरं सहैव वक्तुकाम ईश्वर उवाच##-  
  
चिदस्ति हि शरीरेह सर्वभूतमयात्मिका ।  
चलोन्मुखात्मिकैका तु निर्विकल्पा परा स्मृता ॥ ६७ ॥  
  
वक्ष्यमाणोपोद्घातेन प्रथमं बिम्बप्रतिबिम्बचिद्द्वैविध्यं देहे दर्शयति##-  
विज्ञानमयशब्दवाच्यकर्तृभोक्तृस्वभावेत्यर्थः । परा कूटस्थचित्तु निर्विकल्पा   
॥ ६७ ॥  
  
सङ्कल्पबुद्धा सैवान्तः स्वयमन्येव संस्थिता ।  
सङ्कल्पितेतरवरा दौःशील्यं स्त्री यथा गता ॥ ६८ ॥  
  
तस्याश्चलस्वभावत्वमिव भेदोऽप्युपाधिकृत एवेत्याशयेनाह-सङ्कल्पेति ।   
हन्ताहमिमास्तिस्रो देवता अनेन जीवेनात्मनानुप्रविश्य नामरूपे व्याकरवाणि इति   
श्रुतिदर्शितसङ्कल्पेन स्वात्मानमेव जीवात्मा बुद्धा बुद्धव्ती । आदिकर्मणि क्तः   
कर्तरि च इति कर्तरि क्तः । यथा सुशीलैव स्त्री स्वप्ने सङ्कल्पित तरो वर उपपतिर्यया   
तथाविधा सती दौःशील्यं गता सती द्वितीयेव सम्पन्ना तद्वत् ॥ ६८ ॥  
  
स एव हि पुमान्कोपाद्यथेहान्य इव क्षणात् ।  
भवत्येवं विकल्पाङ्का चित्स्वरूपान्यतां गता ॥ ६९ ॥  
  
पुमान् मनुष्यः अन्यो राक्षस इव क्रूरो भवति तद्वत् ॥ ६९ ॥  
  
विकल्पकल्पिता ब्रह्मंश्चित्स्वरूपपरिच्युता ।  
जाड्यं क्रमाद्भावयन्ती प्रयाति कलनापदम् ॥ ७० ॥  
    
एवंरीत्या स्वरूपात्परिच्युता चित् क्रमाज्जाढ्यं जडतादात्म्यं भावयन्ती सती   
कलनायाः सविकल्पबुद्धेः पदं विषयतां प्रयाति स्वकल्पनयैवेत्यर्थः ॥ ७० ॥  
  
चित्स्वयं चेत्यतामेति साकाशपरमाणुताम् ।  
शब्दबीजात्मिकां पश्चाद्वाततन्मात्रगामिनी ॥ ७१ ॥  
  
आकाशसहितानि परमाणूनि सूक्ष्मभूतानि तद्भावरूपां   
शब्दस्पर्शरूपरसगन्धरूपभोग्यानां बीजात्मिकां चेत्यतां   
मायोपलक्षितचिद्विषयतां एति पश्चाद्वाततन्मात्रं समष्टिप्राणभावस्तद्गामिनी   
भवति ॥ ७१ ॥  
  
देशकालविभागान्ता तन्मात्रवलिता क्रमात् ।  
जीवो भूत्वा भवत्याशु बुद्धिः पश्चादहं मनः ॥ ७२ ॥  
  
तथाभूतायास्तस्याः   
पञ्चीकरणप्रयुक्तस्थूलभूतात्मकसमष्टिव्यष्टिस्थूलदेहभावं   
तदन्तर्लिङ्गदेहे जीवभावं तत्र बुद्ध्यादिभावं च दर्शयति-देशेति ।   
तन्मात्रैः सूक्ष्मभूतैः पञ्चीकरणेन वलिता संवलिता सती   
सप्तद्वीपचतुर्दशलोकात्मकदेशविभागान्ता   
निमेषादिद्विपरार्धावधिकालविभागान्ता च क्रमाद्भवति । ततस्तत्र   
प्राणधारणाज्जीवो भूत्वा बुद्धिरहङ्कारो मनः अर्थाच्चित्तं च भवतीत्यर्थः ॥ ७२ ॥  
  
मनस्त्वं समुपायाता संसारमवलम्बते ।  
चण्डालोऽस्मीति मननाच्चण्डालत्वमिव द्विजः ॥ ७३ ॥  
  
सङ्कल्पिताऽप्रबोधेन जाड्याऽविश्वप्रबोधिनी ।  
शबलं रूपमासाद्य सङ्कल्पाद्यात्यनारतम् ॥ ७४ ॥  
  
ब्रह्मचिदेव अप्रबोधेनाज्ञानेन शबलं रूपमासाद्य देहजीवाकारेण सङ्कल्पिता   
सती तत्प्रयुक्तजाड्येन अविश्वप्रबोधिनी असर्वज्ञा भूत्वा   
पुनःपुनर्भोगसङ्कल्पादनारतं याति संसरति ॥ ७४ ॥  
  
अनन्तसङ्कल्पमयी जाड्यसङ्कल्पपीवरा ।  
चिज्जाड्यान्मोदमायाति पयः पाषाणतामिव ॥ ७५ ॥  
  
पयो जलं पाषाणतां करकात्वमिव मोहं जीवताभ्रममायाति ॥ ७५ ॥   
  
ततश्चित्तं मनोमोहो मायेति विहिताभिधा ।  
जाड्यं निपुणमाश्रित्य संसारे जायते मुने ॥ ७६ ॥  
  
मोहमान्द्यमुपायाता तृष्णानिगडपीडिता ।  
कामक्रोधभयोपेता भावाभावातिपातिनी ॥ ७७ ॥  
  
भावो विभवः । अभावो दारिद्र्यं तदनुपातिनी ॥ ७७ ॥  
  
त्यक्तानन्तनिजाभोगा व्यवच्छेदविकारिणी ।  
दुःखदावानलातप्ता शोकाशिवकृशाशया ॥ ७८ ॥  
  
व्यवच्छेदेषु भार्यापुत्रादिवियोगेषु शोकादिविकारिणी । शोकैरशिवैश्च कृशायशा   
कृपणा ॥ ७८ ॥  
  
इयमस्मीति भावेन शून्येन विकलीकृता ।  
देहमात्रगृहीतास्था परं दैन्यमुपागता ॥ ७९ ॥  
  
इयं प्रत्यक्षदुःखमोहादिस्वभावैवाहमस्मीति भावेन भ्रमेण ॥ ७९ ॥  
  
मग्ना मोहमहापङ्के जीर्णेव वनदन्तिनी ।  
भावाभावलतादोला परिलोलशरीरका ॥ ८० ॥  
  
असारापारसंसारविकारव्यवहारिणी ।  
तापोपतप्तहृदया रागतेजोनुरञ्जिता ॥ ८१ ॥  
  
रागेण तेजसा क्रोधेन चानुरञ्जिता ॥ ८१ ॥  
  
निजयूथपरिभ्रष्टा मृगीवावशतां गता ।  
आविर्भावोदिताकारा तिरोभावेऽस्तमागता ॥ ८२ ॥  
  
विभवानां भूतमात्राणां वा आविर्भावे उदिताकारा हृष्टा अभिव्यक्ता वा । अस्तं   
दैन्यं तिरोभावं वा ॥ ८२ ॥  
  
स्वसङ्कल्पोपयातासु भीता सम्भ्रमदृष्टिषु ।  
पलायते वाप्यन्यासु वेतालेष्विव बालिका ॥ ८३ ॥  
  
उष्ट्रीव मधुरं विन्दुं वाञ्छते भावितं सुखम् ।  
अवान्तरपरिभ्रष्टा दोषाद्दोषं पतत्यधः ॥ ८४ ॥  
  
यथा उष्ट्री कण्टकनिम्बपत्रादिषु चर्व्यमाणेषु स्ववासनाभावितं बिन्दुमल्पतरं   
मधुरं रसं काङ्क्षते तद्वद्दुःखबहुलेषु विषयेषु सुखं काङ्क्षत इत्यर्थः ।   
अथवा यथा उष्ट्री   
विषमप्राण्शुवप्रप्ररूढवृक्षाग्रसम्बद्धमधुपटलप्रसृतमधुबिन्दुलेहन्  
अ-वाञ्छया वृक्षमारुरुक्षुर्युगपत्पुरः##-  
तद्वत्पततीत्यर्थः ॥ ८४ ॥  
  
परं वैषम्यमायाति सङ्कटात्सङ्कतं गता ।  
दुःखाद्दुःखं निपतिता विपदो विपदि स्थिता ॥ ८५ ॥  
  
नानानर्थगणोपेत्ता चेष्टापरवशाशया ।  
कष्टात्कष्टमनुप्राप्ता परितापानुतापिनी ॥ ८६ ॥  
  
नरकादिभूमिषु कष्टात्कष्टमनुप्राप्ता ॥ ८६ ॥  
  
क्रमादाबद्धवैदग्ध्याद्वैदग्ध्याङ्गमुपागता ।  
विचित्रबन्धनिर्माणपराक्रमपदं गता ॥ ८७ ॥  
  
क्रमान्मानुष्यलाभेपि बाल्यात्प्रभृति   
व्यवहारकौशलाभ्यासाद्वैदग्ध्यात्कौशलाद्वैदग्ध्याङ्गं   
काव्यनाटकतर्काद्यभ्यासमुपागता सती विचित्रस्य खबन्धस्य   
धनगृहक्षेत्रपरिवारादेर्निर्माणे यः पराक्रमस्तत्पदमेव गता न   
मोक्षोपयोगिविवेकपदमित्यर्थः ॥ ८७ ॥  
  
सर्वतः शङ्कते भीता प्राणात्ययमुपागता ।  
क्षीणतोयेव शफरी विवर्तनपरायणा ॥ ८८ ॥  
  
एवं क्रमेण वयःपारं प्राप्य प्राणात्ययमुपागता सती सर्वतो भीता शङ्कते ।   
विवर्तनं भूमौ लुठनं तत्परायणा ॥ ८८ ॥  
  
बाल्ये विवशसर्वार्था यौवने चिन्तयाऽऽवृता ।  
वार्धकेऽप्यतिदुःखार्ता मृता कर्मवशईकृता ॥ ८९ ॥  
  
सङ्क्षेपोक्तं प्रपञ्चयति-बाल्ये इति । विवशाः पराधीनाः सर्वे अर्था भोगा   
यस्याः । चिन्तया वित्तविषयादिचिन्तया । आवृता पिहितविवेका ॥ ८९ ॥  
  
जायते स्वर्गनगरे नागी पातालकोटरे ।  
आसुरी दैत्यविवरे नरस्त्री वसुधातले ॥ ९० ॥  
  
कर्मगतीरेव प्रपञ्चयति-जायत इत्यादिना ॥ ९० ॥  
  
राक्षसी राक्षसाधारे वानरी वनकोटरे ।  
सिंही गिरीन्द्रशिखरे किन्नरी कुलपर्वते ॥ ९१ ॥  
  
कुलपर्वते हिमवदादौ ॥ ९१ ॥  
  
विद्याधरी देवगिरौ व्याली च वनगर्तके ।  
लता तरौ खगी नीडे वीरुत्सानौ वने मृगी ॥ ९२ ॥  
  
देवगिरौ मेरौ । वीरुत् गुल्मिनी ॥ ९२ ॥  
  
शेते नारायणोऽम्भोधौ ध्यानी ब्रह्मपुरेऽब्जजः ।  
कान्तागतो हरः शैले स्वर्गे सुरवरो हरिः ॥ ९३ ॥  
  
नारायणादीनामपि जीवगतिषु प्रपञ्चनं पदमेव हि तन्नित्यमनित्यापदिनः   
स्मृताः इत्यादिशिवपुराणानुरोधात् । नारायणादिसाल्प्यमुक्तजीवविषये वा योज्यम् ।   
अथवा इत आरभ्य न जीवगतयः प्रपञ्च्यन्ते किन्तु चितेः   
सर्वव्यापारकर्तृतैवेत्यदोषः । कान्तया गतः अर्धाङ्गसङ्गतः ॥ ९३ ॥  
  
दिनं करोति तीक्ष्णांशुर्वर्षत्यम्बुधरो जलम् ।  
करोति श्वसनं संवित्सपर्वतमहोदधिम् ॥ ९४ ॥  
  
श्वसनादिपदैर्वाय्वादिव्यापारा लक्ष्यन्ते ॥ ९४ ॥  
  
ऋतुचक्रं प्रवहति सहसा कालमण्डलम् ।  
दिनरात्रितयोपैति तेजस्तिमिरतां क्रमात् ॥ ९५ ॥  
  
ऋतुघटितं संवत्सरचक्रम् । कालमण्डलं युगमन्वन्तरादि ॥ ९५ ॥  
  
क्वचिद्बीजरसोल्लासात्क्वचित्पाषाणमौनिनी ।  
क्वचिन्नदी रसवती क्वचित्कुमुदविस्तृतिः ॥ ९६ ॥  
  
क्वचिद्वृक्षादौ बीजात्मकस्तदङ्कुरताहेतू रसात्मकश्चोल्लासो यस्याः ।   
पाषाणैर्मौनिनी निश्चला ॥ ९६ ॥  
  
क्वचित्फलावलीपाकैः क्वचित्काष्ठानलादिभिः ।  
क्वचिच्छैत्यहिमद्वारि क्वचित्खादि न किञ्चन ॥ ९७ ॥  
  
तृतीयान्तपदद्वयानन्तरमुपलक्षितेत्यध्याहार्यम् । शैत्येन हिममिवाचरत् हिमत्   
वारि जलं यस्याः । खं आकाशं आदिपदाद्वायुश्च अन्यत्र किञ्चन ॥ ९७ ॥  
  
क्वचिदुज्ज्वलिताकारा क्वचित्कष्टा शिला क्वचित् ।  
क्वचिन्नीलाथ हरिता क्वचिदग्निः क्वचिन्मही ॥ ९८ ॥  
  
कष्टा कुशकण्टकादिदुर्गमा ॥ ९८ ॥  
  
सर्वात्मत्वात्सर्वगत्वात्सर्वशक्तित्वयोगतः ।  
सर्वत्वादेवंरूपैव खादप्यच्छैव सा परा ॥ ९९ ॥  
  
सर्वशक्तित्वं माया तद्योगतः । सर्वत्वादेवंरूपा जगद्रूपैव । सर्वनाम्नो   
वृत्तिमात्रे पुंवद्भावश्छान्दसत्वान्न कृतः । परमार्थतस्तु खादप्यच्छैव   
सा चिदित्यर्थः ॥ ९९ ॥  
  
चिच्चिनोति यथात्मानं येन यत्र यदा यदा ।  
तत्तथानुभवत्यम्बु स्पन्दाद्वीच्यादितां यथा ॥ १०० ॥  
  
चित् आत्मानं स्वं येन भावेन यत्र यथा चिनोति विवर्तेनोपचयं नयति तथा तं   
भावमनुभवतीत्यर्थः ॥ १०० ॥  
  
हंसी क्रौञ्ची बकी काकी सारसी तुरगी वृकी ।  
बकी बलाका हरिणी वानरी किन्नरी शुनी ॥ १०१ ॥  
  
तान्भावान्पुनः प्रपञ्चयति-हंसीत्यादिना ।   
पुनर्बकीग्रहणमतिदीर्घपादचञ्चुजात्यन्तरसङ्ग्रहार्थम् । एवं   
बलाकाग्रहणमप्यतिधवलतूलकण्ठजातिग्रहणाय ॥ १०१ ॥  
  
वटीका पिङ्गली शाली मक्षिका भ्रमरी शुकी ।  
धीः श्रीर्ह्रीः प्रीती रतिश्च शम्बरी शर्वरी शशी ॥ १०२ ॥  
  
वटीकादयः पक्षिजातिभेदाः । शाली शारिका । प्रीती रतिरिति ढ्रलोपे इति दीर्घः । शम्बरी   
माया ॥ १०२ ॥  
  
एतास्वन्यासु चान्यासु परिभ्रमति योनिषु ।  
विवर्तमानसंसारे जलावर्ते तृणं यथा ॥ १०३ ॥  
  
योनिषु देहभेदेषु ॥ १०३ ॥  
  
बिभेत्यथ स्वसङ्कल्पात्स्वशब्दादिव गर्दभी ।  
नानया सदृगन्यास्ति मुग्धा बाला चलाऽबला ॥ १०४ ॥  
  
अबला दुर्बला ॥ १०४ ॥  
  
एषा सा कथिता तुभ्यं जीवशक्तिर्महामुने ।  
प्राकृताचारविवशा वराकी पशुधर्मिणी ॥ १०५ ॥  
  
कर्मात्मेत्यभिधां प्राप्ता शोच्याख्य परमात्मनः ।  
अनन्तं दुःखबहुलं स्वयं विभ्रममाश्रिता ॥ १०६ ॥  
  
कर्मात्मा कर्मानुसारस्वभावा । तथा च श्रुतिः यथाकारी यथाचारी तथा भवति   
साधुकारी साधुर्भवति पापकारी पापो भवति पुण्यो वै पुण्येन कर्मणा भवति   
पापः पापेन इति ॥ १०६ ॥  
  
असदेवानयाक्रान्तं विनाशि सहजं मलम् ।  
तण्डुलेनेव कञ्चूकमनन्ययाऽव्यवस्थितम् [कञ्चूकमित्यत्रार्षो   
दीर्घश्छन्दोनुरोधात् ।] ॥ १०७ ॥  
  
अनन्यया स्वातिरिक्तसत्तास्फूर्तिशून्यया अविद्यया अव्यवस्थितमनियतम् ॥ १०७ ॥  
  
अनन्तविभवभ्रष्टा दौर्भाग्यपरितापिनी ।  
शोचन्ती प्राप्य जीवत्वं भर्तृहीनेव नायिका ॥ १०८ ॥  
  
भर्तृहीना नायिकेवानाथा स्थितेति शेषः ॥ १०८ ॥  
  
जडगतेरवलोकय शक्ततां निजपदस्मरणेन विनेह चित् ।  
व्रजति कष्टमधः पतनाय या यदरघट्टघटीघनपीठवत् ॥ १०९ ॥  
  
हे राम त्वं जडगतेरविद्यायाः शक्ततां सामर्थ्यमवलोकय । यद्यस्माद्धेतोर्या   
पूर्णब्रह्मस्वभावापि चित् अरघट्टस्य घटीयन्त्रस्य घटीषु प्रविष्टं   
घनपीठमाकाशस्तेन तुल्यं तद्वत् निजस्य निरतिशयानन्दपूर्णभावस्य   
घनसमुद्रादिसकलजलोपलक्षितसर्वजगदन्तर्भावनसामर्थ्यस्य च स्मरेण विना   
देहमात्रपरिच्छिन्नाहं घटीमात्रपरिच्छिन्नमहं भोगनिमित्तपुण्यव्यये   
अल्पजलक्षरणे च मम रिक्ततैव सम्पन्नेति मन्यमाना पुनः पुनः स्वपतनाय   
अधोधोव्रजति तत्कष्टमित्यर्थः ॥ १०९ ॥  
  
इत्यार्षे श्रीवा०रामायणे वाल्मीकीये दे० मो० निर्वाणप्रकरणे पू० शिवपूजोपाख्याने   
चेत्योन्मुखचिद्विचारो नाम त्रिंशः सर्गः ॥ ३० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चेत्योन्मुखचिद्विचारो नाम त्रिंशः सर्गः ॥ ३० ॥  
  
# ०३१
एकत्रिंशः सर्गः ३१  
  
ईश्वर उवाच ।  
  
चिनोत्यलीकमेवैवं सदुःखास्मीति भावनात् ।  
चित्स्वप्नक्षीवतामोहपतिता सम्भ्रमे यथा ॥ १ ॥  
  
जीवतादिनिषेधेन सा शुद्धा चित्प्रदर्श्यते ।  
मनःप्राणेन्द्रियद्वारा बहिरन्तःप्रथा यया ॥  
  
एवं वर्णितप्रकारं जीवजगद्भावमलीकमसदेवाज्ञानाच्चिनोति आरोपेण सञ्चिनोति ।   
स्वप्ने क्षीबता मदिरामदस्तत्कृते सम्मोहे पतिता ॥ १ ॥  
  
अमृतापि मृतास्मीति विपर्यस्तमतिर्वधूः ।  
यथा रोदित्यनष्टैव नष्टास्मीति तथैव चित् ॥ २ ॥  
  
वधूर्मुग्धा ॥ २ ॥  
  
अकारणं विपर्यस्ता मतिर्भ्रान्तमपि स्थिरम् ।  
यथा जगत्पश्यतीदं तथाहन्ताभ्रमाच्चितिः ॥ ३ ॥  
  
भ्रान्तं कुलालचक्रादि यथा स्थिरं निश्चलं पश्यति तथा जगदपि स्थिरं पश्यति ॥ ३   
॥  
  
चित्तं हि कारणं त्वस्याः संसारानुभवे चितेः ।  
न च तत्कारणं किञ्चिच्चित्त्वान्यत्वात्यसम्भवात् ॥ ४ ॥  
  
तच्चित्तं किञ्चिद्वस्तु न । कुतः । चित्त्वस्य तदन्यत्वस्य च अत्यन्तमसम्भवात् । अचित्त्वे   
जगदन्तःपातेन तत्कल्पनाहेतुत्वायोगादित्यर्थः ॥ ४ ॥  
  
एवं हि कारणाभावाच्चेत्यस्यासम्भवादिति ।  
नासौ चित्तं ततश्चेत्यं यत्नतश्चेत्यते यया ॥ ५ ॥  
  
चित्तासत्त्वादेव तच्चेत्यजगतोऽप्यसत्त्वं सिद्धमित्याह-एवमिति । यया चिता चित्तं   
यत्नतश्चेत्यते असौ चित् चित्तं तदधीनं चेत्यं च न किन्तु शुद्धैवेत्यर्थः ॥ ५ ॥  
  
न दृश्यदर्शनद्रष्ट्टरूपं तैलमिवोपले ।  
न कर्तृकर्मकरणं दृशीन्दाविव कृष्णता ॥ ६ ॥  
  
चित्तनेषेधादेव चिति चक्षुरादिप्रयुक्तदृश्यदर्शनद्रष्ट्टरूपत्रिपुटीनिषेधोऽपि   
सिद्ध इत्याह-नेत्यादिना । दृशि चिति ॥ ६ ॥  
  
न मातृमेयमानानि नभसीव नवाङ्कुरः ।  
न चिच्चेतनचेत्यादि नन्दने खदिरो यथा ॥ ७ ॥  
  
चिच्चित्तवृत्तिश्चेतनस्तदाश्रयश्चेत्यानि तद्विषयाः ।   
आदिपदान्मन्तृमतिमन्तव्यबुद्धिबोधबोद्धव्या अहङ्कर्त्रहङ्काराहङ्कार्याणि   
गृह्यन्ते ॥ ७ ॥  
  
नाहन्त्वत्वंवतत्त्वादि पर्वतत्वमिवाम्बरे ।  
सदेहत्वान्यदेहत्वे शङ्खत्वमिव कज्जले ॥ ८ ॥  
  
तत्त्वं परोक्षवस्त्वन्तरत्वम् । आदिपदात्तदाश्रयतद्व्याप्यतत्सम्बन्धा गृह्यन्ते ॥ ८   
॥  
  
नानाऽनाना न चाप्यन्तरणाविव सुमेरवः ।  
न च शब्दार्थशब्दश्रीर्महोषरलता यथा ॥ ९ ॥  
  
नाना जीवभेदा अनाना प्रतिदेहमात्माभेदाध्यासाश्चापि न । अणौ अन्तः सुमेरव इव ।   
शब्दा नामानि अर्थारूपाणि तेषां शब्दश्रीः कथापि नास्ति ॥ ९ ॥  
  
नेति नेति न चैवार्कमण्डले रजनी यथा ।  
न वस्तुतावस्तुते च तुषारे तु यथोष्णता ॥ १० ॥  
  
अथात आदेशो नेति नेति इत्यादयः शास्त्रीयसर्वदृश्यनिषेधा अपि   
तत्त्वप्रदर्शनपर्यन्तमेव । दृष्टे तु चित्तत्त्वे प्रतियोग्यप्रसिद्धेस्तेऽपि न   
सम्भवन्तीत्याह-नेतीति । वस्त्वतिरिक्तौ वस्तुताऽवस्तुताख्यधर्मावपि न स्तः ॥ १० ॥  
  
न शून्यताशून्यते वा शिलाकोश इव द्रुमः ।  
शून्यताशून्यता नाम महती ख इवाखता ॥ ११ ॥  
  
शिलायाः कोशे गर्भे । खे यथा प्रसिद्धा महती शून्यता अशून्यता च केवलं   
केवलीभावलक्षणा स्वरूपस्वच्छतैव विमर्शे अवशिष्यते नाणुमात्रमपि भिन्ना   
तथा चित्यपीति परेणान्वयः ॥ ११ ॥  
  
केवलं केवलीभावस्वच्छतैवावशिष्यते ।  
न चित्तात्कस्यचिद्दोषाज्जातयैतदवाप्यते ॥ १२ ॥  
  
ननु तर्हि हिरण्यगर्भात्मकं समष्टिचित्तमेवास्याश्चितः सर्वानर्थहेतुर्दोषः ।   
यस्मात्तत एव निमित्ताच्चतुर्विधशरीरेषु जातया अनया एतत्संसारदुःखमवाप्यते । न   
च तदस्माभिरुच्छेत्तुं शक्यमित्याशङ्क्याह-न चित्तादिति । चिद्दोषाच्चितो   
दोषभूतात् कस्य हिरण्यगर्भस्य चित्तान्निमित्ताज्जातया एतद्दुःखमवाप्यत इति न किन्तु   
तेन सृष्टा ये देहेन्द्रियविषयास्तेषु सर्वेष्वहम्ममेति सत्या इति च   
भावनामात्रेणायं प्रकृतः संसारलक्षणोऽनर्थः स्थित इत्यर्थः ॥ १२ ॥  
  
तत्सर्वभावनामात्रेणानर्थः प्रकृतः स्थितः ।  
तज्ज्ञेऽप्यभावनामात्रेणानर्थ उपशाम्यति ॥ १३ ॥  
  
अत एव तत्त्वज्ञे अभावनामात्रादुपशाम्यतीत्याह-तज्ज्ञेऽपीति ॥ १३ ॥  
  
तज्ज्ञेऽप्यभावनामात्रादृतेऽन्यत्रोपयुज्यते ।  
न तृणं न च त्रैलोक्यमिति स्वायत्ततात्र या ॥ १४ ॥  
  
अत एव तृणमिवापवदितुं शक्योऽपि त्रैलोक्यपदार्थो भावनाबलादेवातत्त्वविदां   
दुःसाध्यः स्थित इत्याह-न तृणमिति ॥ १४ ॥  
  
स्वायत्त एव चैषोऽर्थो दुःसाध्यो भावनास्थितः ।  
यद्यन्न साध्यते पुंसा तत्कथं क्वेव लभ्यते ॥ १५ ॥  
  
नन्वतिसुलभो भावनात्यागः स्वत एव कुतो न सिद्ध्यति तत्राह-यद्यदिति ।   
तृणमात्रस्यापि करप्रसारणयत्नं विना लाभादर्शनादिति भावः ॥ १५ ॥  
  
निर्विकल्पाद्वितीया चिद्यासौ सकलगा सती ।  
परमैका परा साच्छा दीपिका तेजसामपि ॥ १६ ॥  
  
भावनामात्रत्यागे परमपुरुषार्थरूपा परमार्थचित्सर्वत्र सुलभेत्याशयेन तां   
वर्णयति-निर्विकल्पेत्यादिना ॥ १६ ॥   
  
सैषावभासनकरी सर्वगा नित्यनिर्मला ।  
नित्योदिता निर्मनस्का निर्विकारा निरञ्जना ॥ १७ ॥  
  
घटे पटे वटे कुड्ये शकटे वानरे खरे ।  
असुरे सागरे भूते नरे नागे च संस्थिता ॥ १८ ॥  
  
साक्षिवत्तिष्ठति सती स्पन्दते न च कुत्रचित् ।  
दीपः प्रकाशनायेव करोति न पुनः क्रियाम् ॥ १९ ॥  
  
यथा दीपः पदार्थप्रकाशनाय स्वरूपस्थित्यैव प्रभवति न तु काञ्चन क्रियां   
करोति तद्वच्चिदपीत्यर्थः ॥ १९ ॥  
  
मलिनाप्यमुनैषा साऽविकल्पाढ्या विकल्पिनी ।  
जडेवाप्यजडाभासा न सर्वा सर्वगैव च ॥ २० ॥  
  
एषा एवम्प्रभावापि सा चित् अमुना देहादिभावनेनैव अमलिनापि मलिना सम्पन्ना ।   
एवमविकल्पाढ्यापि विकल्पिनीति सर्वत्र योज्यम् ॥ २० ॥  
  
निर्विकल्पा परा सूक्ष्मा चिच्चिनोति स्वसंविदम् ।  
वातावाताङ्गमर्मादि यथा यन्त्रादिवेष्टने ॥ २१ ॥  
  
इदानीं सर्वगतायाः सूक्ष्मतमायाश्चित एकैकस्मिन्देह एव आनखाग्रं   
विशेषव्याप्तिलक्षणे उपचये युक्तिमाह-निर्विकल्पेति । निर्विकल्पा   
विशेषाभिमानादिविकल्पास्पर्शिनी परा सर्वगता सूक्ष्माचित् वाते प्राणप्रधाने   
लिङ्गदेहे आवाता प्रतिबिम्बभावेनानुगता सती अङ्गानि हस्तपादादीनि मर्माणि   
हृदयादिस्थानानि आदिपदाद्द्विसप्ततिसहस्रनाडीभेदं च व्याप्य सर्वगतां   
स्वसंविदं तावन्मात्रे आकृष्येव चिनोति उपचयं नयति । यथा   
दीर्घसूक्ष्मकौशेयादितन्तुस्तर्कुयन्त्रादिसूचीवेष्टने अतिदीर्घमपि स्वं तावन्मात्रे   
उपसंहृत्य बदराद्याकारमुपचयं नयति तद्वदित्यर्थः ॥ २१ ॥  
  
रूपालोकमनस्कारवलिता चिदबोधतः ।  
बोधतश्चैव भवति निद्रां सदसती यतः ॥ २२ ॥  
  
अत एव जाग्रतः पुरुषस्य चिद्बही रूपाद्यालोकनैरन्तर्मनस्कारैश्च वलिता सती बोधतो   
बोधपक्षे भवति । निद्रां यतो गच्छतस्तु स्वप्ने वासनामयरूपालोकमनस्कारवलिता   
सती अन्तर्बोधतो बहिस्त्वबोधत इति पक्षद्वयेऽपि भवति । सुषुप्तौ   
त्वज्ञानमात्रसाक्षित्वान्न किञ्चिदवेदिषमित्युत्थितस्य परामर्शाच्च सदसती   
सत्यप्यसत्प्राया अबोधपक्ष एव भवतीत्यर्थः ॥ २२ ॥  
  
सा परैव चिदत्यच्छा चिन्तामायाति चेतनात् ।  
साधुरेव यथाऽसाधुर्भाविते दुर्जनैषणाः ॥ २३ ॥  
  
सा अत्यच्छा ब्रह्मचिदेव देहाद्यात्मता चेतना   
तदनुकूलप्रतिकूलप्राप्तिपरिहारचिन्तामायाति । यथा साधुरेव दुर्जनसङ्गत्या चिरं   
चित्ते भाविते संस्कृते सति दुर्जनैषणाह् प्राप्य असाधुर्भवति तद्वदित्यर्थः ॥ २३ ॥  
  
मलेन स्वर्णमायाति ताम्रतां मलमार्जनात् ।  
पुनः कनकतामेति यथा चित्परमा तथा ॥ २४ ॥  
  
अत एव पुनर्ब्रह्मात्मताभाविते चित्ते स ब्रह्मैव भवतीत्याशयेन दृष्टान्तमाह##-  
  
स्वारोपशान्त्या स्वादर्शो यथैति प्रतिमास्थितिम् ।  
तथा सर्गमिवागम्य बोधात्स्वं याति तत्पदम् [चित्पदं इति पाठः ।] ॥   
२५ ॥  
  
यथा शोभन आदर्शो दर्पणः स्वारोपितमलस्य मार्जनेन शान्त्या प्रतिमास्थितिं   
पुनः पुनः प्रतिबिम्बाभिव्यक्तियोग्यां स्थितिं स्वच्छतामेति   
तद्वच्चिदप्यज्ञानाज्जडजीवभावादिसर्गमिवागम्य । वा ल्यपि इत्यनुनासिकलोपविकल्पः   
। आगत्य स्थिता तत्त्वबोधात्तत्कैवल्यपदं यातीत्यर्थः ॥ २५ ॥  
  
अभाववेदनादस्याः संसारः सम्प्रवर्तते ।  
स्वभाववेदनादेष त्वसदेवोपशाम्यति ॥ २६ ॥  
  
अभावः असदज्ञानं तद्वेदनात् ॥ २६ ॥  
  
यदा चित्त्वाच्चिनोत्यन्तरन्यतामसतीं तदा ।  
अहन्तामिव सम्प्राप्य नश्यतीवाप्यनाशिनी ॥ २७ ॥  
  
अन्यतां भेदम् । उदरमन्तरं कुरुते अथ तस्य भयं भवति इति श्रुतेरिति भावः ॥ २७   
॥  
  
ईषत्स्पन्दादधो याति भृगुप्रान्तात्तरोः फलम् ।  
यथा तथैष संवित्तेरधःपातो महानिव ॥ २८ ॥  
  
ईषत्स्पन्दाद्वृन्तवियोजकप्रच्युतिमात्रात् । भृगुर्गिरितटं तत्प्रान्तात् । एष जीवभावः   
॥ २८ ॥  
  
रूपादीनां तु सत्तैषा चित एवामलैव चित् ।  
द्वित्वैकत्वे त्वबोधोत्थे बोधेन विलयं गते ॥ २९ ॥  
  
चित एवेति । अध्यस्तस्याधिष्ठानव्यतिरिक्तसत्त्वाभावादिति भावः । द्वित्वैकत्वे   
भेदाभेदाध्यासौ ॥ २९ ॥  
  
सत्तामात्रेण चित्तस्य बोधश्चित्तेन्द्रियादिषु ।  
आलोकसत्तामात्रेण व्यवहारः क्रियास्विव ॥ ३० ॥  
  
चित्तस्य चित्तसाक्षिणः ॥ ३० ॥  
  
वातात्कनीनिकास्पन्दस्तद्दीप्तिर्दृष्टिरुच्यते ।  
तद्बाह्यवति तद्रूपरूपबोधस्तु चित्परा ॥ ३१ ॥  
  
सामान्येनोक्तं विशिष्य चक्षुरादिषु विभज्योपपादयंश्चित एव सर्वत्र फलीभावं   
दर्शयति-वातादित्यादिना । चित्सन्निधिप्रेरिताद्वातात्   
व्यानवायोर्निमित्ताच्चक्षुःकनीनिकयोः स्पन्दो भवति । तस्यां स्थिता   
दीप्तिस्तैजसमिन्द्रियं दृष्टिश्चक्षुरित्युच्यते । तया कुल्याद्वारा जलमिव बाह्यं   
बहिःप्रापणीयं यदन्तःकरणं तद्वति तद्व्याप्ते घटादौ तद्रूपस्य   
तत्समानाकारस्य रूपस्य नीलपीतादेर्घटाद्याकारस्य च यो बोधः सत्ताप्रथा सा परा   
चिदेवेत्यर्थः ॥ ३१ ॥  
  
त्वङ्मारुतौ जडौ तुच्छौ तत्सङ्गः स्पर्श उच्यते ।  
मननं स्पर्शसंवित्तिस्तत्संवित्तिस्तु चित्परा ॥ ३२ ॥  
  
एवं स्पार्शनत्रिपुटीस्थलेऽपि त्वङ्मारुतौ जडौ तुच्छौ स्वतः सत्तास्फूर्तिशून्यौ ।   
अतश्चिदधीनसत्तास्फूर्तिबलादेव तयोः सङ्गः स्पर्शेन्द्रियकल्पनानिमित्तत्वात्स्पर्श   
उच्यते । तद्द्वारा तत्संयुक्तशीतोष्णादिद्रव्येषु मननं तदाकारा मनोवृत्तिः   
स्पर्शसंवित्तिरित्युच्यते । तत्संवित्तिस्तदवच्छिन्ना विषयान्तत्रिपुटीप्रथा तु परा   
साक्षिचिदेवेत्यर्थः ॥ ३२ ॥  
  
गन्धतन्मात्रपवनसम्बन्धो गन्धसंविदः ।  
आसां तु मनसा हीनं वेदनं परमैव चित् ॥ ३३ ॥  
  
एवं घ्राणेन्द्रियात्मना गन्धात्मना च विभक्तस्य गन्धतन्मात्रस्य   
नासाप्रवेशिपवनेन कृतः सम्बन्धो गन्धसंविदां   
गन्धाकारान्तःकारणवृत्तीनां निमित्तत्वाद्गन्धसंविदः । आसां त्रिपुटीनां   
मनसा हीनं विविक्तं यत्प्रथालक्षणं वेदनं सा परमा साक्षिचिदेवेत्यर्थः ॥ ३३ ॥  
  
शब्दतन्मात्रश्रवणवातसङ्गान्मनो विना ।  
सुषुप्तसदृशी संवित्परमा चिदुदाहृता ॥ ३४ ॥  
  
एवं शब्दतन्मात्रस्य श्रवणेन्द्रियस्य व्यानवातस्य च सङ्गादुत्पन्ना   
मनोवृत्तयः शब्दसंवित्तयस्तासु मनोशं विना विहाय सुषुप्तसदृशी निर्विकारा   
या साक्षिसंवित्सा परमा चित् । एवं रासनत्रिपुटीसक्षिचिदपि विविच्य द्रष्टव्येति भावः ॥   
३४ ॥  
  
क्रियोन्मुखत्वं सङ्कल्पात्सङ्कल्पो मननक्रमः ।  
मननं चित्तकालुष्यमात्मा चिन्निर्मला भवेत् ॥ ३५ ॥  
  
एवं   
कर्मेन्द्रियप्रवृत्तिनिमित्तसङ्कल्पात्मकमनोवृत्तितन्मालिन्यसाक्षितयाप्यात्मचिद्विवे  
चनीयेत्याह-क्रियोन्मुखत्वमिति ॥ ३५ ॥  
  
चित्प्रकाशात्मिका नित्या स्वात्मन्येवावसंस्थिता ।  
इदमन्तर्जगद्धत्ते सन्निवेशं यथा शिला ॥ ३६ ॥  
  
एवं चान्तर्बहिश्च सर्वद्वैतस्फूर्तेः साक्षिचिन्मात्रात्मकत्वे सर्वं द्वैतं   
तस्यामेवाध्यस्तमिति फलितमित्याह-चिदिति । यथा स्फटिकशिला स्वान्तर्गतं   
वनगिरिनद्यादि प्रतिबिम्बसन्निवेशं धत्ते तद्वत् ॥ ३६ ॥  
  
अद्वितीया दधानेदं विकारादिविवर्जितम् ।  
नास्तमेति न चोदेति स्पन्दते नो न वर्धते ॥ ३७ ॥  
  
विकारादिविवर्जितमिति क्रियाविशेषणम् । अधिष्ठानतत्त्वात्मना विकारादिविवर्जितमिति वा ॥   
३७ ॥  
  
सङ्कल्पाज्जीवतामेत्य निःसङ्कल्पात्मनात्मना ।  
चिज्जडं नो जडं भावं भावयन्ती स्वसंस्थिता ॥ ३८ ॥  
  
चित् जडं जगत् नो जडमजडं वास्तवभावं भावयन्ती सती स्वयं स्वरूपे स्थिता   
भवतीत्यर्थः ॥ ३८ ॥  
  
रथस्त्वस्याश्चितेर्जीवो जीवस्याहङ्कृती रथः ।  
अहङ्कृते रथो बुद्धिस्ततो बुद्धेर्मनो रथः ॥ ३९ ॥  
  
इदानीं चितो बहिःसंसरणे रथपरम्परां कल्पयन्नाह-रथ इति द्वाभ्याम् ॥ ३९ ॥  
  
मनसस्तु रथः प्राणः प्राणस्याक्षगणो रथः ।  
अक्षौघस्य रथो देहो देहस्य स्पन्दनो रथः ॥ ४० ॥  
  
स्पन्दनः कर्मेन्द्रियगणः ॥ ४० ॥  
  
स्पन्दनं कर्म संसारे जरामरणपञ्जरम् ।  
एवं प्रवर्तितं चक्रमिदमादिविभूतिजम् ॥ ४१ ॥  
  
सर्वेषामपि रथानां संसारे स्पन्दनं भ्रमणमेव कर्म । साध्यमित्यर्थः ।   
जरामरणोपलक्षिता देहा एव पञ्जराणि यत्र तथाविधं जीवखगदोलाचक्रं   
आदेर्मूलकारणस्येश्वरस्य विभूत्या मायैश्वर्येण जातम् ॥ ४१ ॥  
  
प्रतिभासत एवात्मन्यसत्स्वप्न इवाततः ।  
मनागपि न सत्यात्म मृगतृष्णाम्बुवत्स्थितम् ॥ ४२ ॥  
  
मायिकत्वमेवोपपादयति-प्रतिभासत इति ॥ ४२ ॥  
  
रथस्त्वत्र स्मृतः प्राणः कल्पनाया मुनीश्वर ।  
यत्र प्राणमरुत्तत्र मननं परितिष्ठति ॥ ४३ ॥  
  
मनसस्तु रथः प्राण इति यदुक्तं तत्र वक्ष्यमाणार्थोपयुक्तं विशेषं   
वक्तुमुपपत्तिमाह-रथ इति । कल्पनाया मानसकल्पनाया निमित्तत्वादिति शेषः ।   
तदेव दर्शयति-यत्रेत्यादिना ॥ ४३ ॥  
  
आलोकश्रीः स्थिता यत्र रूपं तत्रैव राजते ।  
प्राणो बली स्थितो यत्र तदेव परिवेपति ॥ ४४ ॥  
  
बली सूत्ररूपत्वात्सर्वधारणचालनसमर्थः ॥ ४४ ॥  
  
यत्प्रयाति वनं वात्या तदेव परिघूर्णते ।  
मनस्याकाशसंलीने न प्राणः परिवेपति ॥ ४५ ॥  
  
एवं मनसोऽपि प्राणक्रियानिमित्तत्वमस्तीति व्यतिरेकमुखेनाह-मनसीति । आकाशे   
हार्दाकाशे संलीने सति ॥ ४५ ॥  
  
तेजस्यसत्तामायाते न रूपमिव राजते ।  
प्राणे प्रशान्ते मरुति मनोन्तर्न मनागपि ॥ ४६ ॥  
  
रूपं यथा न राजते तद्वदित्यर्थः । एवं प्राणनिरोधादपि मनो निरुध्यत इत्याह##-  
  
वात्यायामुपशान्तायां रजो न परिकम्पते ।  
यत्र प्राणो मरुद्याति मनस्तत्रैव तिष्ठति ॥ ४७ ॥  
  
अत एव तस्य तद्रथत्वमुक्तमित्याह-यत्रेति ॥ ४७ ॥  
  
यत्र यत्रानुसरति रथस्तत्रैव सारथिः ।  
प्राणसम्प्रेरितं चित्तं याति देशान्तरे क्षणात् ॥ ४८ ॥  
  
क्षेपणोन्मुक्तपाषाण इव तत्रान्यथा क्षयि ।  
यत्र पुष्पं तत्र गन्धो यत्राग्निस्तत्र सोष्णता ॥ ४९ ॥  
  
क्षेपणं यन्त्रविशेषः । अन्यथा प्राणनिरोधे मनः क्षयि । क्षीयत इत्यर्थः ॥ ४९ ॥  
  
यत्र प्राणो मरुद्याति यत्रेन्दुस्तत्र तच्छविः ।  
संवित्तिः पवनस्पन्दान्नाडीसंस्पर्शनश्च सः ॥ ५० ॥  
  
प्राणः समष्टिव्यष्टिरूपः । इन्दुश्चन्द्रस्तदंशभूतं मनश्च । छविश्चन्द्रिका   
मनोवृत्तयश्च । अत एव चाक्षुषादिसंवित्तिषु प्रत्येकं वायोरपि निमित्तता   
प्राङ्मयोपदर्शितेत्याशयेनाह-संवित्तिरिति । सर्वाङ्गेष्वन्नरसप्रवेशार्थं   
सर्वनाडीसंस्पर्शनश्च स पवनः ॥ ५० ॥  
  
संवित्तिस्फारता चित्तं मनस्तत्प्राणकोटरे ।  
सर्वत्र विद्यते संविद्व्योमस्वच्छा जडाजडे ॥ ५१ ॥  
  
चित्तमनोघटितलिङ्गशरीरात्मके तस्मिन् प्राणकोटरे चितो बिम्बप्रतिबिम्बभावेन   
द्विगुणीकरणेन स्फारतापि तत्तस्मादेवोपपन्नेत्याह-संवित्तीति ॥ ५१ ॥  
  
क्षुभ्यन्तीव तु सा प्राणस्पन्दादित्यनुभूयते ।  
सत्तामात्रस्वरूपेण जडेषु समवस्थिता ॥ ५२ ॥  
  
तत्रोपपत्तिमाह-क्षुभ्यन्तीवेति । स्फुटाभिव्यक्त्या सञ्चलन्तीव यतो लिङ्गे   
चिदनुभूयते इत्यर्थः ॥ ५२ ॥   
  
प्राणसम्बोधिता [प्राणसम्बोधितो वेत्ति वेदनात्मतया जडः इति मूले   
पाठः जडोऽपि देहः प्राणसम्बोधितः सन्नित्यादिर्व्याख्यापाठश्चान्यत्र ।  
] वेत्ति वेदनात्मतया जडे ।  
नानास्फारसमुल्लासैर्यः पूर्वं परिवल्गति ।  
प्राणेऽतीते त्वमननः स एवाशु न वेपति ॥ ५३ ॥  
  
जडेऽपि देहे प्राणसम्बोधिता सती सर्गादिवेदनात्मतया आध्यासिकचित्तादात्म्यबलेन   
वेत्ति । यो देहः पूर्वं जीवनदशायां परिवल्गति व्यवहरति स एव न वेपति न कम्पते ॥   
५३ ॥  
  
पुर्यष्टके चित्परमा स्वे मुने प्रतिबिम्बति ।  
आदर्श एव प्रतिमा दृश्यते नोपलादिषु ॥ ५४ ॥  
  
भूतान्तःकरणप्राणज्ञानकर्मेन्द्रियैर्युतम् । अविद्याकामकर्माढ्यं लिङ्गं   
पुर्यष्टकं विदुः । तस्मिन्पुर्यष्टके ॥ ५४ ॥  
  
मनः पुर्यष्टकं विद्धि सर्वकार्यैककारणम् ।  
तदैव भेदैः कथितमन्यैः स्वाशयकल्पितैः ॥ ५५ ॥  
  
ननु प्राणनिमित्तो मनसि चित्प्रतिबिम्ब उक्त इदानीं तु पुअर्यष्टके स उच्यते तत्कथं न   
विरोधस्तत्राह-मन इति । अन्यैराचार्यैः स्वाशयकल्पितैः शिष्यबोधनोपायैः ॥ ५५   
॥  
  
यस्मादुदेति कलनाकुलदृश्यजालं यत्तत्र च स्थितवदित्यनुभूतमुच्चैः ।  
यस्मान्मनो विपरिवर्तति देहदृष्ट्या सर्वं तु तत्परमवस्त्विति विद्धि विश्वरम्   
॥ ५६ ॥  
  
इदानीं जीवतदुपाधितद्भोग्यलक्षणस्य विश्वस्योत्पत्तिस्थितिलयेषु   
चिदेकरससन्मात्रब्रह्माधीनत्वात्परमार्थतो ब्रह्मैव   
तदित्यनुभावयन्नुपसंहरति-यस्मादिति । यस्माद्धेतोस्तत्र चित्येवोदेति ।   
यद्यस्मात्तत्रैव स्थितवत् । चकारात्तत्रैव लीयते । यस्माद्धेतोर्मन एव देहदृष्ट्या   
विपरिवर्तति भ्रमति । छान्दसं परस्मैपदम् । तत्तस्माद्विश्वं परमवस्तु   
ब्रह्मैव नान्यदिति विद्धीत्यर्थः ॥ ५६ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
मनःप्राणैक्यप्रतिपादनं नामैकत्रिंशः सर्गः ॥ ३१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मनःप्राणैक्यप्रतिपादनं नामैकत्रिंशः सर्गः ॥ ३१ ॥  
  
# ०३२
द्वात्रिंशः सर्गः ३२  
  
ईश्वर उवाच ।  
  
मुने शृणु कथं कार्यकारिणी स्पन्दशालिनी ।  
चरन्ती च तनुं पुंसामुपैति परमाभिधाम् ॥ १ ॥  
  
विचेष्टयति देहादि यथा पुर्यष्टकं गता ।  
यथा देहान्तरं याति तत्सर्वमिह वर्ण्यते ॥    
  
परमा चित् प्रागुक्तरीत्या पुंसां तनुं पुर्यष्टकं चरन्ती प्रविष्टा सती कथं कया   
रीत्या कार्याणि ऐहिकपारलौकिककर्माणि करोति तच्छीला कथं च   
तदनुकूलदेहादिस्पन्दशालिनी सती अभिधां चलति स्नाति भुङ्क्ते यजते ब्राह्मणः   
क्षत्रियो देवदत्त इत्यादिशब्दाभिलापयोग्यतां उपैति तत्सर्वं कथयामि   
शृण्वित्यर्थः ॥ १ ॥  
  
प्राक्तनैस्तैर्निहन्त्येव स्वमनोमननेहितैः ।  
कर्मवातैर्विचित्रेहैः परिपीवरतां गतैः ॥ २ ॥  
  
देहस्पन्दे चित्प्रतिबिम्बजीवचलनं हेतुस्तच्चलने च तदुपाधिपुर्यष्टकरूपमनस्तया   
परिणता वास्तवचित्स्वभावतिरोधात्री मायाशक्तिर्हेतुस्तस्या मनोरूपेण परिणतौ   
पूर्वपूर्वदेहान्तपरिणामसञ्चितकर्मराशिरेव हेतुः । बृहदारण्यके   
[बृहदारण्यके पञ्चमाध्याये [द्वितीयटिप्पणीनिर्दिष्टा श्रुतत्तु   
निर्णयसागरीयबृहदारण्यके तृतीयाध्याये द्वितीयब्राह्मणान्ते समुपलभ्यते   
पूर्वसंशोधकैस्तु पञ्चमाध्यायगतेति यदुक्तं तत्प्रमादविलसितमिति मन्यामहे   
। तृतीयटिप्पण्यां च हेतुष्वितिपदमादर्शाधारेणामाद्धिर्विनिवेशितम् ।] द्वितीये   
ब्राह्मणे ।]-कर्म हैवतदूचतुः [तत्तत्र विचारावस्थायामेकान्ते स्थित्वा   
कर्म हैवाश्रयं पुनः पुनः कार्यकरणोपादानहेतुमूचतुः । न केवलमूचतुरपि   
तु कालेश्वराद्यभ्युपगतेषु हेतुषु यत्तौ प्रशशम्मतः कर्म हैव   
तत्प्रशशंसतुरिति ।] कर्मैव तत्प्रशशंसतुः इति   
ग्रहातिग्रहरूपबन्धहेतुत्वस्य [ग्रहाः प्राणजिह्वावाक्चक्षुः   
श्रोत्रमनोहस्तत्वचः । अतिग्रहा अपानरसनामरूपशब्दकामकर्मस्पर्शसञ्ज्ञाः ।  
] कर्मस्वेव व्यवस्थापनादित्याशयेनाह-प्राक्तनैरित्यादिना ।   
शक्तिरनादिमायारूपा ब्रह्मशक्तिः । स्वावरणशक्त्या स्वाश्रयं ब्रह्मनिहन्त्येव   
नास्ति न भातीति प्रतीतियोग्यतां नीत्वा प्राक्तनैरनादिकालादारभ्य   
सञ्चयात्परिपीवरतामतिपुष्टतां   
गतैर्विचित्रेहैर्बहुविधकामवासनान्वितैर्मननैस्तैर्मानसैरीहितैः   
कायवाक्चेष्टारूपैश्च विहितनिषिद्धकर्मव्रातैर्निमित्तैर्मनस्तया   
पुर्यष्टकात्मकमनोभावेन गता परिणता सती चितेः स्वाधिष्ठानचित्सत्तातश्चिदिव   
स्वस्वभावबलाज्जडेव मिश्रभावमागता भूत्वा ज्ञानकर्मव्यवहारोचिता सती   
स्वशक्तिभूतया अनया ज्ञानकर्मेन्द्रियादिप्रणाड्या सा मायाशक्तिरेव   
द्रष्टदर्शनदृश्यादिनवविधसंसाररूपेण स्फुरति नृत्यति नान्यत्किञ्चिदिति   
द्वयोरर्थः ॥ २ ॥  
  
मनस्तया गता शक्तिः सज्जडेवागता चितेः ।  
सा स्फुरत्यनया ब्रह्मन्नुचिता शक्तिभूतया ॥ ३ ॥  
  
अस्याः प्रसादादिह सा चित्कलङ्कवती मुने ।  
जगद्गन्धर्वनगरं करोति न करोति च ॥ ४ ॥  
  
अस्या मायाशक्तेः अविचारलक्षणाद्विचारलक्षणाच्च प्रसादात्क्रमात्करोति न करोति चेति   
सम्बन्धः ॥ ४ ॥  
  
चित्ताद्यसत्तया देहो मूकस्तिष्ठति कुड्यवत् ।  
तत्सत्तया हि स्फुरति नभःसम्प्रेरिताश्मवत् ॥ ५ ॥  
  
तर्हि ब्रह्मचित्सन्निधानाद्देह एव सर्वं करोतु किं चित्तादिकल्पनया तत्राह##-  
  
यथा स्फुरत्यतिजडमयोऽयस्कान्तसन्निधौ ।  
तथा स्फुरति जीवोऽयं सति सर्वगते परे ॥ ६ ॥  
  
जीवस्य प्राणकर्मेन्द्रियव्यापारेषु ब्रह्म सन्निधिमात्रेण साधारणं   
निमित्तमित्याह-यथेति ॥ ६ ॥  
  
सर्वस्थयात्मशक्त्यैव जीव एष स्फुरत्यलम् ।  
मुकुरो बिम्बमादत्ते द्रव्यात्मन्यस्थितादपि ॥ ७ ॥  
  
बुद्ध्यादि प्रथायां ज्ञानेन्द्रियप्रयोजनेषु च प्रतिबिम्बार्पणेनासाधरणं   
निमित्तमित्याशयेनाह-सर्वस्थयेति । आत्मरूपया चिच्छक्त्यैव स्फुरति   
स्वपरप्रथासमर्थो भवति । ननु भौतिकत्वाद्द्रव्यस्वभावे स्थितं जीवोपाधिभूतं   
लिङ्गमद्रव्यस्वभावाद्ब्रह्मणः सकाशात्कथं प्रतिबिम्बमादत्ते द्रव्ये   
द्रव्यस्यैव प्रतिबिम्बननियमदर्शनादिति चेत्तत्राह-मुकुर इति । मुकुरेण   
द्रव्यस्वभावे अस्थितादपि गुणक्रियाजात्यादेः प्रतिबिम्बादावदर्शनान्न द्रव्यादेव   
प्रतिबिम्बो ग्राह्य इति नियम इत्यर्थः ॥ ७ ॥  
  
प्रविस्मृतस्वभावत्वाज्जीवोऽयं जडतां गतः ।  
मोहाद्विस्मृतभावत्वाच्छूद्रतामिव सद्द्विजः ॥ ८ ॥  
  
यदि ब्रह्मप्रतिबिम्बो जीवस्तर्हि कथं तस्य अज्ञाननिद्रालस्यादिजाड्यानुभवः । न हि   
सूर्यप्रतिबिम्बे अभास्वरतासम्भव इत्याशङ्क्याह-प्रविस्मृतेति ॥ ८ ॥  
  
प्रविस्मृतस्वभावा हि चिच्चित्तत्वमुपागता ।  
मोहापहतचित्तत्वात्सुमहानिव दीनताम् ॥ ९ ॥  
  
चित्तत्वं चित्तधर्मं जाढ्यमालिन्यादि । सुमहान् गाधिलवणहरिश्चन्द्रादिरिव ॥ ९ ॥  
  
जडयाऽवशया देहो वातशक्तिसमानया ।  
सञ्चाल्यते तदनया वारीव वीचिमालया ॥ १० ॥  
  
चित्ततादात्म्याध्यासाच्चित्तधर्मदैन्यादि   
प्राप्तिवत्प्राणतादात्म्याध्यासात्तद्धर्मदेहसञ्चलनहेतुत्वमप्यस्याः   
सिद्धमित्याह-जडयेति । वातशक्तिः प्राणस्तत्तादात्म्यापत्त्या तत्समानतया ॥ १० ॥  
  
कर्मात्मना वराकेण जीवेन मनसामुना ।  
चाल्यन्ते देहयन्त्राणि पाषाणा इव वायुना ॥ ११ ॥  
  
कर्मात्मना उक्तरीत्या क्रियास्वभावत्वमापन्नेन मनसा मननशक्तिमता ।   
उपाधिपारवश्याद्वराकेणात्यन्तदीनेन । यथा   
नौकास्तम्भनिबद्धदीर्घपटाद्युपाधिपरवशेन वायुना नौकास्थाः पाषाणा   
अभिमतं देशं प्रति चाल्यन्ते तद्वत् ॥ ११ ॥  
  
शरीरशकटानां हि कर्षणे परमात्मना ।  
मनःप्राणोदयौ ब्रह्मन्कृतौ कर्मकृतौ दृढौ ॥ १२ ॥  
  
मनःप्राणोदयौ मनःप्राणशक्तिकर्मकृतौ भृत्यौ बलीवर्दौ वा ॥ १२ ॥  
  
चिज्जडं तूररीकृत्य रूपं जीवत्वमेत्य च ।  
मनोरथमुपारुह्य वहत्प्राणतुरङ्गमम् ॥ १३ ॥  
  
स्वाप्नव्यवहारसाधारण्याय मनस एव रथत्वं कल्प्यम् मुख्यामुख्यप्राणानां   
तु तुरङ्गमत्वमित्याशयेनाह-चिदिति ॥ १३ ॥  
  
क्वचिज्जातपदार्थत्वं क्वचिन्नष्टपदार्थताम् ।  
क्वचिद्बहुपदार्थत्वं क्वचिदेकपदार्थताम् ॥ १४ ॥  
  
क्वचित् जाग्रत्स्वप्नयोर्जातपदार्थत्वमाविर्भूतपदार्थत्वं बहुपदार्थत्वं च ।   
क्वचित्सुषुप्ते नष्टपदार्थतां तिरोभूतसर्वपदार्थतां अविद्यैकपदार्थतां च गते   
वेति परेणान्वयः ॥ १४ ॥  
  
गतेव भिन्नेवास्त्येवमत्यजन्ती निजं पदम् [पदमित्यत्र वपुरिति पाठो   
व्याख्यानुगुणः स्यात् ।] ।  
जलतेव तरङ्गत्वं सैवासदसदोदिता ॥ १५ ॥  
  
किं सा दुग्धं दधिभावेनेव जीवजगद्भावेन परिणामान्नष्टा नेत्याह-अस्तीति ।   
एवं परिणतापि निजं पारमार्थिकं वपुः स्वरूपमत्यजन्ती सती तत्त्वदृशा   
असज्जाग्रदिव व्यवहारदृशाप्यसत्स्वप्न इव च आ उदिता ईषद्विकसितेत्यर्थः ॥ १५ ॥  
  
उपजीव्यात्मनो रूपं परं स्फुरति वृत्तिषु ।  
आलोकमुपजीव्येमं रूपश्रीर्दृश्यगा यथा ॥ १६ ॥  
  
आत्मन्यध्यस्तत्वादेवात्मसत्तामेवोपजीव्य मनोवृत्तिप्रतिफलितात्म चिद्बलेनैव   
मनोरूपं जीवजगत्प्रथत इत्याह-उपजीव्येति ॥ १६ ॥  
  
परमात्मनि चित्तत्त्वे स्थिते सति निरामये ।  
जीवो जीवति सालोकं दीपे सति गृहं यथा ॥ १७ ॥  
  
चिदेव तत्त्वं पारमार्थिकं रूपं यस्य तथाविधे ॥ १७ ॥  
  
आधयो व्याधयश्चैव प्रयान्त्यस्य प्रपीनताम् ।  
अपामिव तरङ्गत्वं वीचित्वस्येव फेनता ॥ १८ ॥  
  
एवं देहचेष्टाहेतुता चित उपपादिता । इदानीं तस्या देहान्तरप्राप्तिप्रकारं वक्तुं   
वैराग्याय च देहनिमित्तदुःखानि प्रपञ्चयति-आधय इत्यादिना ॥ १८ ॥  
  
आधिव्याधिभिराकीर्णशरीराम्भोजषट्पदः ।  
जीवो वैषम्यमायाति तरङ्गत्वे यथा पयः ॥ १९ ॥  
  
वैषम्यं दैन्यदुःखादि ॥ १९ ॥  
  
चिच्छक्तिः सर्वशक्तित्वान्नाहं चिदिति भावनात् ।  
अत्र सैवैति वैवश्यं सूर्यो दीप्तैरिवाम्बुदैः ॥ २० ॥  
  
अत्र देहे । यथा सूर्यो दीप्तैः   
स्वप्रकाशितैरेवाम्बुदैर्मेघैस्तिरोधानम्लानिखण्डितत्वादिवैवश्यं   
द्रष्टदृष्ट्या तद्वत् ॥ २० ॥  
  
वैवश्याच्च्यवती मौढ्यान्न विन्दत्यात्मसंविदम् ।  
घनजाढ्यपराभूतः स्वाङ्गावदलनं यथा ॥ २१ ॥  
  
च्यवती ज्ञानानधिकृतयोनिष्ववतरन्ती । शप्श्यनोरिति नुमोऽभावश्छान्दसः । यथा   
घनेन मदिरादिमदजाड्येन पराभूतः पुरुषः खड्गादिना स्वाङ्गावदलनं न   
विन्दति नानुसन्धत्ते तद्वत् ॥ २१ ॥  
  
प्राप्य चाप्यनुसन्धानमस्या मोहो विनश्यति ।  
घनमोहरतो जन्तुः स्वकार्यस्मरणं यथा ॥ २२ ॥  
  
कदा तर्हि चितो मोहो नश्यति तदाह-प्राप्येति । यथा मदादिघनमोहरतो जन्तुः   
कालेन स्वकर्मस्मरणं प्राप्य निर्मोहो भवति तद्वत् ॥ २२ ॥   
  
यदाङ्गसंविदां वातस्पन्दशक्तिः प्रमोषतः ।  
न करोत्यनुसन्धानं कुष्ठी स्पन्दैषणं यथा ॥ २३ ॥  
  
इदानीं देहत्यागप्रकारं वक्तुमुपक्रमते-यदेति । यदा वातस्य प्राणस्य   
स्पन्दशक्तिः अङ्गसंविदां आनखाग्राल्लिङ्गोपाधिद्वारा प्रविष्टजीवसंविदां   
हृदि लिङ्गस्योपसंहारेण प्रमोषतो निमित्ताद्धस्तपादादेरनुसन्धानं न करोति ।   
यथा कुष्ठी गलितानामङ्गुल्यादीनां स्पन्दैषणं न करोति तद्वत् । तदा हृदि   
स्थितं भुशुण्डोपाख्याने वर्णितं पद्मपत्रं प्राणसञ्चारानुकूलतया न स्फुरति   
न कम्पत इति परेणान्वयः ॥ २३ ॥  
  
असंवित्स्पन्दतो देहे पद्मपत्रं हृदि स्थितम् ।  
न स्फुरत्यपरामृष्टं दारुपात्रं यथा बहिः ॥ २४ ॥  
  
यथा यज्ञे ऋत्विग्भिरपरामृष्टं दारुपात्रं न स्पन्दते तद्वत् ॥ २४ ॥  
  
निःस्पन्दे पद्मपत्रेऽन्तः प्राणाः शान्तिं प्रयान्त्यमी ।  
तालवृन्ते यथाऽस्पन्दे बहिः पवनशक्तयः ॥ २५ ॥  
  
शान्तिं तेजसि विलयम् । मनः प्राणे प्राणस्तेजसि इति श्रुतेः ॥ २५ ॥  
  
प्राणे शान्तेतरस्पर्शे [शान्तेऽन्तरस्पर्शादित्यपि पाठः ।] जीवो   
निष्पूर्णमूकताम् ।  
याति शान्ते नभोवायौ न दृश्यत्वं यथा रजः ॥ २६ ॥  
  
रूपोपाधिविलयान्निरर्गलं पूर्णो नामोपाधिविलयान्मूकश्च यः कारणात्मा   
तद्भावं याति ॥ २६ ॥  
  
विरजं विगताधारं मनो हि शिष्यते मुने ।  
तिष्ठत्यात्मपदं लब्ध्वा जलादितरुबीजवत् ॥ २७ ॥  
  
रजोगुणप्रधानस्वाधारप्राणोपरमादेव विरजं विगताधारं च मनोपि सहैव   
प्राणेन कारणात्मपदं लब्ध्वा तद्भावेनैव शिष्यते । तर्हि किं सर्वथा गतं   
नेत्याह-तिष्ठतीति ।   
जलादिभूतमात्रोपष्टब्धपार्थिवतरुबीजवत्पुनर्देहाविर्भावोन्मुखं   
तिष्ठतीत्यर्थः ॥ २७ ॥  
  
इति वैकल्यमायातैः कारणौघैः समन्ततः ।  
पुर्यष्टके शमं याते देहः पतति निश्चलः ॥ २८ ॥  
  
स एवास्या देहत्याग इत्याह-इतीति ॥ २८ ॥  
  
चिच्चेत्यचेतनान्मोहात्स्पन्दमायान्ति वासनाः ।  
तदीरिता स्मरत्यन्तरन्यद्विस्मरति स्वयम् ॥ २९ ॥  
  
पुर्यष्टकस्य तर्हि केन हेतुनोद्भव इतिचेद्धृत्पद्मस्पन्दात्तत्स्पन्दश्च   
पूर्वपूर्वभोक्त्रादिभावस्मृतेः । सा च वासनास्पन्दाद्वासनास्पन्दे च   
स्वरूपाज्ञानकृतं चितश्चेत्याकारचेतनं हेतुरिति तत्त्वोन्मुखत्वय   
चितश्चेत्याकारता प्रतिपत्तिलक्षणा बहिर्मुखतैव प्रथमं पौरुषयत्नेन   
निरोद्धव्येत्याशयेनाह-चिच्चेत्यचेतनादिति ॥ २९ ॥  
  
हृत्पद्मपत्रस्फुरणात्स्फुटं पुर्यष्टकं भवेत् ।  
हृत्पद्मयन्त्रे वहनाद्रुद्धे पुर्यष्टकं क्षयि ॥ ३० ॥  
  
वहनाच्चलनाद्रुद्धे । निश्चले सतीति यावत् ॥ ३० ॥  
  
देहे पुर्यष्टकं यावदस्ति तावत्स जीवति ।  
शान्ते पुर्यष्टके देहो मृत इत्युच्यते द्विज ॥ ३१ ॥  
  
विरुद्धमलसम्बोधाच्छेदभेददशावशात् ।  
न प्रस्फुरति हृत्पद्मयन्त्रमभ्यन्तरे यदा ॥ ३२ ॥  
  
परस्परविरुद्धानां वातपित्तकफाख्यानां मलानां रागद्वेषादिवासनामलानां   
च सम्बोधात् प्रकोपात् शस्त्रादिकृतदेहच्छेदभेदादिवशाच्च । अभ्यन्तरे   
देहमध्ये ॥ ३२ ॥  
  
तदा पुर्यष्टकं शान्तिमुपैति गगने शनैः ।  
संरोधिते वातयन्त्रे यथा पवनसन्ततिः ॥ ३३ ॥  
  
वातयन्त्रे व्यजनादौ ॥ ३३ ॥  
  
स्वसंवित्तिवशाज्जीवो वैवश्यमुपगच्छति ।  
पद्मयन्त्रं शरीरस्थं प्रवाहं याति नित्यदा ॥ ३४ ॥  
  
स्वस्य संवित्तिः सङ्कल्पस्तद्वशात् वैवश्यं मरणादि दुःखसहस्रम् । सर्वैकान्य   
किं यत्तदः काले दा इति दाप्रत्ययविधानान्नित्यदेति च्छान्दसम् ॥ ३४ ॥  
  
वासना विमला येषां हृदयान्नापसर्पति ।  
स्थिरैकरूपजीवास्ते जीवन्मुक्ताश्चिरायुषः ॥ ३५ ॥  
  
अत एव भोगवासनाशून्येषु तत्सङ्कल्पाभावान्न मृत्युवश्यतेत्याह-वासनेति ।   
विमला रागादिमलरहिता ॥ ३५ ॥  
  
संरुद्धे पद्मयन्त्रे हि प्राणे शान्तिमुपागते ।  
देहः पतत्यधैर्योऽयं काष्ठलोष्टसमः क्षितौ ॥ ३६ ॥  
  
यथैव व्योम मरुति लीनं पुर्यष्टकं भवेत् ।  
तथैव तत्रैव तदा लयमेति मनो मुने ॥ ३७ ॥  
  
व्योममरुति हृद्व्योमवायौ प्राणे ॥ ३७ ॥  
  
सुचिराभ्यस्तभावं तु वासनाखचितं मनः ।  
यत्र तत्र भ्रमत्स्वर्गनरकादि प्रपश्यति ॥ ३८ ॥  
  
एवं लीनस्य मनसः पुनः स्वर्गनरकादिभोजकादृष्टप्रबोधितस्य हार्दाकाशे एव   
चक्षुषो वा मूर्ध्नो वा अन्येभ्यो वा शरीरदेशेभ्यो   
निर्गमनयमलोकादिगमनस्वर्गनरकभोगादिकं स्वकल्पनैव न तु बहिः स्वर्गादयो   
नामान्ये सन्तीत्याशयेनाह-सुचिरेति ।   
सुचिरमनादिकालादभ्यन्तस्तत्तद्भोगयोग्यशरीरादिभावो येन । यत्र तत्रेति   
स्वर्गादेर्नियतदेशसत्त्वनिराकरणार्थम् ॥ ३८ ॥  
  
शरीरं शवतामेति मनोमारुतवर्जितम् ।  
गते गृहजने दूरं गृहं संशून्यतामिव ॥ ३९ ॥  
  
सर्वगा चिच्चेतनतो जीवीभूय मनःस्थिता ।  
पुर्यष्टकवपुर्भूत्वा साऽऽतिवाहिकदेहिनी ॥ ४० ॥  
  
तस्या देहान्तरग्रहणक्रममाह-सर्वगेति । सर्वगा ब्रह्मचिदेव अनेन   
जीवेनात्मनानुप्रविश्य नामरूपे व्याकरवाणि इति   
श्रुत्युक्तचेत्याकारानुप्रवेशचेतनतः ॥ ४० ॥  
  
तन्मात्रपञ्चकं चित्तं क्रोडीकृत्य व्यवस्थिता ।  
स्वप्नभ्रमवदाकारं भावात्स्थूलं प्रपश्यति ॥ ४१ ॥  
  
तन्मात्राणि सूक्ष्मभूतानि तेषां पञ्चानां सङ्घातात्मकं   
चित्तमातिवाहिकदेहाख्यं पुर्यष्टकम् । भावात्सङ्कल्पनात् ॥ ४१ ॥  
  
दृढभावनया पश्चात्तत्रैव रसशालिनी ।  
आतिवाहिकदेहत्वं विस्मरत्यखिलं क्षणात् ॥ ४२ ॥  
  
रसशालिनी अहन्ताशक्तिमती ॥ ४२ ॥  
  
असत्येव शरीरेऽस्मिन्कृतकृत्रिमभावना ।  
नयत्यसत्यं सत्यत्वं सत्यं चासत्यतामपि ॥ ४३ ॥  
  
अस्मिन् उक्तलक्षणे स्थूलदेहे । असत्यं जगत्सत्यत्वं नयति आरोपेण प्रापय्ति । सत्यं   
स्वीयब्रह्मभावम् । असत्यतां नास्ति न भातीति स्वप्रतीतियोग्यताम् ॥ ४३ ॥  
  
सर्वगा हि चिदंशेन जीवीभूयाभवन्मनः ।  
मनः पुर्यष्टकरथमाक्रामति ततो जगत् ॥ ४४ ॥  
  
चित्तसंसरणे क्रममाह-सर्वगेति । अंशेन बुद्धिप्रतिबिम्बितांशेन ॥ ४४ ॥  
  
पुर्यष्टकं वातमयं देहमुत्थापयत्यलम् ।  
हृत्स्पन्दिवेताल इव जीवतीत्युच्यते तदा ॥ ४५ ॥  
  
वातमयं सूत्रभूतप्राणप्रचुरम् । यदा उत्थापयति तदा हृदि प्रविश्य स्पन्दी   
स्पन्दनशीलो वेतालो यस्य तथाविधः श इव जीवतीत्युच्यते जनैरित्यर्थः ॥ ४५ ॥  
  
क्षीणे पुर्यष्टके चित्तं यदा व्योमनि लीयते ।  
तदा स्फुरति देहोऽयं मृत इत्युच्यतेऽपि च ॥ ४६ ॥  
  
व्योमनि हार्दाकाशे ब्रह्मणि । स्फुरति काष्ठलोष्टादिवदचेतनः स्फुटो भवति ॥ ४६ ॥  
  
स्वभाववशतो जीवो विस्मृत्या शक्तिमृच्छति ।  
वैवश्यात्कालवशतः पर्णं जर्जरतामिव ॥ ४७ ॥  
  
स्वस्याऽजरामरब्रह्मरूपतां विस्मृत्य जरठदेहगतामशक्तिं स्वयं ऋच्छति   
प्राप्नोति ॥ ४७ ॥  
  
जीवशक्त्या परामृष्टे निरुद्धे पद्मयन्त्रके ।  
प्राणे संरोधमायाते म्रियते मानवो मुने ॥ ४८ ॥  
  
ततः पूर्ववन्म्रियत इत्याह-जीवशक्त्येति । जीवसम्बन्धिन्या प्रागुक्तस्मृतिशक्त्या   
अपरामृष्टे अत एव चलनान्निरुद्धे सति ॥ ४८ ॥  
  
यथा जातानि जातानि चान्यान्यन्यानि कालतः ।  
वृक्षात्पर्णानि शीर्यन्ते शरीराणि तथा नृणाम् ॥ ४९ ॥  
  
पुनः पुनर्नानाशरीरग्रहणं तत्र संसरणं जरामरणान्तमेव   
बोध्यमित्याशयेनाह-यथेति । नृणां जीवानाम् ॥ ४९ ॥  
  
जायन्ते च म्रियन्ते च शरीराणि शरीरिणाम् ।  
पादपानां च पर्णानि का तत्र परिदेवना ॥ ५० ॥  
  
चिदम्बुधौ स्फुरन्त्येता देहबुद्बुदपङ्क्तयः ।  
इतश्चान्या इतश्चान्या एतास्वास्था न धीमतः ॥ ५१ ॥  
  
सर्वगापि चिदेतस्मिंश्चेतसि प्रतिबिम्बति ।  
पदार्थमन्तरादत्ते नान्यो हि मुकुरादृते ॥ ५२ ॥  
  
उक्तमेवोपसंहर्तुमनुवदति-सर्वगेति ॥ ५२ ॥  
  
चिदमलनभसि प्रयत्नरूपाः परिवितते तदतन्मयाः स्फुरन्ति ।  
कलकलमुखराः स्फुटाभिरामा विविधशरीरविमोहतापनाय ॥ ५३ ॥  
  
परितो वितते पूर्णे चिदमलनभसि प्रयत्नरूपाः   
पूर्वतनस्वीयशुभाशुभप्रयत्नपरिणतिरूपाः । अत एव सुखदुःखफलभोगे   
हास्यरोदनादिकलकलैः कोलाहलैर्मुखराः । तदतन्मयाश्चिदचित्प्रचुरजीवजगद्रूपाः   
कल्पनाः स्फुटाभिरामा आपातरमणीया विविधैः शरीरैर्जननमरणादिभ्रान्त्या   
आत्मविमोहतापनाय स्फुरन्ति । प्रतिभासन्त इत्यर्थः ॥ ५३ ॥  
  
इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०   
देहपातविचारो नाम द्वात्रिंशः सर्गः ॥ ३२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
देहपातविचारो नाम द्वात्रिंशः सर्गः ॥ ३२ ॥  
  
# ०३३
त्रयस्त्रिंशः सर्गः ३३  
  
श्रीवसिष्ठ उवाच ।  
  
चन्द्रार्धशेखरधर चित्तत्त्वस्य महात्मनः ।  
अनन्तस्यैकरूपस्य द्वित्वं कथमुपागतम् ॥ १ ॥  
  
यथा जीवजगद्भेदा मोहसङ्कल्पकल्पिताः ।  
विचारेणैव सम्भाव्यास्तथा तर्कैरिहोच्यते ॥   
  
सर्वगापि चिदेतस्मिंश्चेतसि प्रतिबिम्बतीति यदुक्तं यच्च दृढभावनया   
पश्चात्तत्रैव रसशालिनीत्याद्युक्तं तत्रोभयत्राप्यनुपपत्तिं वसिष्ठः शङ्कते##-  
चन्द्रार्धशेखरधर । अर्धशब्दस्य षोडशतमभागनिष्ठत्वेन   
समांशवाचित्वाभावेनानपुंसकत्वात् अर्धं नपुंसकम् इत्यस्याप्रवृत्तेः   
षष्ठीतत्पुरुषः । अनन्तस्य दिक्कालवस्तुकृतपरिच्छेदशून्यस्य एकरूपस्य   
सजातीयविजातीयस्वगतभेदशून्यस्य चिल्लक्षणस्य तत्त्वस्य सजातीयजीवरूपं   
विजातीयजडजगद्रूपं च द्वित्वं कथमुपागतम् किं स्वत उत परतः । नाद्यः ।   
अविकारत्वादनवयवत्वाच्च । नापि द्वितीयः । द्वितीयस्यैवाप्रसिद्धेरिति भावः ॥ १ ॥  
  
कथं च तन्महादेव रूढं पर्यायसङ्कुलम् ।  
भवेद्दुःखोपघाताय प्रज्ञया विनिवारितम् ॥ २ ॥  
  
यदि तु निर्निमित्तमेव तदा गतमिति ब्रूषे तर्हि सङ्कोचे   
मानाभावादनन्तकोटिभिस्तत्पर्यायैर्बन्धनैः सङ्कुलं व्याप्तं चिरानुवृत्त्या   
रूढं तत् प्रज्ञया तत्त्वबोधेनैकत्वागन्तुकत्वाभ्यां दुर्बलतमेन कथं   
विनिवारितं सत् आत्यन्तिकदुःखोपघाताय भवेत् ।   
निर्निमित्तस्यैकस्याप्युच्छेदाप्रसिद्धेः कथञ्चिदेकस्योच्छेदेऽप्यन्येषामनन्तानां   
तादृशबन्धानां परिशेषात्पुनःपुनरन्यान्यनिर्निमित्तबन्धोत्पत्तेर्दुर्वारत्वाच्च   
न प्रागुक्तब्रह्मशक्तिमायानिमित्तं मिथ्याभूतमेव तदिति न कश्चिद्दोष इति युक्तम् ।   
सा ह्यागन्तुकी वा स्यात्सहजा वा आद्येऽपि स्वत उत्पन्ना उत परसम्बन्धाधेयेति विमर्शे   
अनिर्मोक्षानवस्थादिदोषापत्तेः । सहजाया अग्न्यौष्ण्यशक्तिवत्सति   
ब्रह्मण्यपनेतुमशक्त्या अनिर्मोक्षतादवस्थ्यात् ऐकरस्यश्रुतिवैरस्यप्रसङ्गाच्च ।   
किं च मायाशक्तेर्मिथ्यात्वे अत्यन्तासत्त्वादसतः कार्योत्पादकत्वायोगात्स एव   
समुत्थितो निर्हेतुकद्वैतोत्पादवादः । सत्यत्वे ज्ञानेन   
निवृत्त्ययोगादनिर्मोक्षदोषानिर्मोक्ष इत्युभयतस्पाशा रज्जुः । न च निष्कर्षे   
सत्त्वासत्त्वातिरिक्ता तृतीया विधा केनचिद्व्यवस्थापयितुं शक्या । तयैव विधया   
ज्ञानोत्तरमपि द्वैतस्यानिवार्यत्वात् । न हि तृतीया सा ज्ञेन प्रथमा द्वितीया वा   
कर्तुं शक्या । ज्ञानस्याकारकत्वादन्यस्यान्यात्मतायोगात्##-  
॥  
  
ईश्वर उवाच ।  
  
सर्वशक्ति हि तद्ब्रह्म सदेकं विद्यते यदा ।  
तदा निर्मूल एवायं द्वित्वैकत्वकलोदयः ॥ ३ ॥  
  
न वयं जीवजगदादिद्वैतं प्रमाणैरुपपादयितुं प्रवृत्ताः किन्तु   
मोहादनादिकालादारभ्य भ्रान्त्या प्रसक्तं   
तदध्यारोपापवादन्यायमाश्रित्यापवदितुम् । तत्राध्यारोपे सर्गादौ   
यत्कामकर्मवासनादिनिमित्तकारणानां ब्रह्माविद्याद्युपादानकारणानां   
वियदादिक्रमस्य व्यष्टिसमष्टिस्थूलसूक्ष्मादिविभागकोशभेदादीनां कल्पनं तत्   
सर्वं स्वयमसत्यमपि सत्यवस्तुपरिचयोपायतया श्रुत्या कल्पितं   
परमार्थसत्यप्रयोजनाविसंवादितया इतरवादिकल्पनापेक्षया उत्कृष्टमिति   
श्रोतॄणां विश्वासजननाय लोकदृशैवोपपत्तिभिः शास्त्रेषु समर्थ्यते । परिचिते तु   
सर्वात्मके सर्वप्रतीचि तस्याद्वितीयताबोधनाय परमार्थदृष्टिमेवावलम्ब्यापोद्यत   
एवेति तस्मिन्नेकत्वमभ्युपेत्य तद्विरुद्धद्वित्वासम्भवोद्भावनं तव   
स्वाभ्युपगतविरुद्धं सिद्धान्तविरुद्धं चेति कथं न पश्यसीत्याशयेन   
श्रीभगवान्समाधत्ते-सर्वशक्तीत्यादिना । यदा ब्रह्म व्यवहारदृशा   
सर्वशक्ति परमार्थदृशा तु एकं सदेव विद्यत इति व्यवस्थितं   
दृष्टिद्वयमङ्गीकृतं तदा द्वित्वैकत्वलक्षणायाः कलायाः   
सर्वशक्त्यैकदेशादुदयो यस्य तथाविधस्तदापेक्षो निर्मूल एव ।   
यस्माद्व्यवहारदृशा अध्यारोपः परमात्मदृशाऽपवादः न   
तावद्व्यवहारदृष्ट्या यः सर्वज्ञः सर्वविद्यस्य ज्ञानमयं तपः इति   
श्रुत्योपपादितात्सर्वज्ञात्सर्वशक्तिमतो जीवजगद्द्वैतागमोऽनुपपन्नः ।   
धर्मिग्राहकमानेन तस्य तत्स्वभावस्यैव निर्णयात् ।   
तदेतद्ब्रह्मापूर्वमनपरमनन्तरमबाह्यम् । यत्र नान्यत्पश्यति नान्यच्छृणोति   
नान्यद्विजानाति स भूमा इति श्रुतिदर्शितपरमार्थदृष्टिगम्ये तु न कदाचिदपि   
द्वित्वं तद्विरोध्येकत्वं वा प्रसक्तमिति तत्र तदनुपपत्त्युद्भावनं   
निर्मूलमेवेत्यर्थः ॥ ३ ॥  
  
सति द्वित्वे किलैकं स्यात्सत्येकत्वे द्विरूपता ।  
कले द्वे अपि चिद्रूपे चिद्रूपत्वात्तदप्यसत् ॥ ४ ॥  
  
ननु नेह नानास्ति किञ्चन न तु तद्द्वितीयमास्ति ततोऽन्यद्विभक्तम् विभुं   
चिदानन्दमरूपमद्भुतम् इत्यादिश्रुतिभिर्द्वित्वमेव निषिध्यते   
नैकत्वमित्यविरुद्धमेकत्वं कथं द्वित्वतुल्यकक्षतया निषिध्यते तत्राह-सतीति ।   
सति प्रसिक्ते द्वित्वे तद्व्यावृत्तये एकत्वं कल्प्यते । सति चैकत्वे तदेवैकत्वान्तरसहितं   
द्वित्वमिति कल्प्यत इति परस्परसापेक्षकल्पनत्वात्तुल्यकक्षे एव ते ।   
तत्रैकत्वलक्षणधर्मस्यापि तदतिरिक्तस्य कल्पने   
चिदैकरस्यव्याघातप्रसङ्गात्तदप्यसदेवेत्यर्थः ॥ ४ ॥  
  
एकाभावादभावोऽत्र एकत्वद्वित्वयोर्द्वयोः ।  
एकं विना न द्वितीयं न द्वितीयं विनैकता ॥ ५ ॥  
  
कार्यकारणयोरेकसारत्वादेकरूअप्ता ।  
फलान्तस्यापि बीजादेर्विकारादिह कल्पना ॥ ६ ॥  
  
इदानीं व्यवहारपरमार्थदृष्ट्योरुपदेशादिव्यवहाराय मिश्रणेऽपि   
सत्ताद्वैविध्यकल्पनान्न परमार्थसति व्यावहारिकसत्तया जीवजगद्द्वैतविरोध   
इत्याह-कार्येति । बीजादेः पुनः फलान्तस्य यथा स एवायमिति   
प्रत्यभिज्ञायमानैकस्वभावे अनुगतद्रव्ये विकारान्नानात्वकल्पना   
तद्वदुपपत्तेरित्यर्थः ॥ ६ ॥  
  
चित्त्वं चेत्यविकल्पेन स्वयं स्फुरति तन्मयम् ।  
विकारादि तदेवान्तस्तत्सारत्वान्न भिद्यते ॥ ७ ॥  
  
यदि तु सर्वविकाराणां परमार्थसत्ताव्यतिरिक्ता व्यावहारिकसत्ता नाभ्युपेयते तदा   
सुतरां द्वैतं चिद्विकल्प एव फलित इति राहुशिरोद्वैतविरोधोद्भावनतुल्यस्त्वदाक्षेप    
इत्याशयेनाह-चित्त्वमिति । अन्तः स एव सारः परमार्थो यस्य तत्त्वात् । एवं च   
मायातत्कार्याणां पृथक्सत्त्वपक्षः अपृथक्सत्त्वपक्षः   
असत्त्वपक्षस्तृतीयविधापक्षो वा   
नानावादिकल्पितप्रधानपरमाणुक्षणिकाक्षणिकविज्ञानशून्यतादिपक्षो वा यः   
कश्चित्त्वयाभ्युपगम्यतां तथाप्यसङ्गाद्वयचिन्मात्रास्पर्शी स सर्वोऽपि   
चिदधीनसिद्धिकश्चिद्विकल्पमात्रमिति चितः कदापि बन्धप्रसक्तिरेव यत्र दुर्लभा   
तत्राऽनिर्मोक्षोद्भावनं दूरनिरस्तमेवेति भावः ॥ ७ ॥  
  
विकारादिविकल्पोऽयं तत उत्थाय वस्तुषु ।  
याति सार्थकतां नानाकार्यकारणतादिभिः ॥ ८ ॥  
  
तत्सारत्वमेवोपपादयति-विकारादीति । यतोऽयं   
षड्भावविकारलक्षणस्तदाश्रयघटादिलक्षणश्च विकल्पस्ततः सद्वस्तुनः   
सकाशादेवोत्थाय आविर्भूय जलाहरणाद्यर्थक्रियाकारणत्वादिभिः सार्थकतां   
भोगपर्यवसानं याति । भोगश्च चिदवसानतैवेति तन्मात्रसारतेत्यर्थः ॥ ८ ॥  
  
तरङ्गाः सलिले येऽपि तोये शैलस्य ते समाः ।  
शशशृङ्गसमः सोऽपि यस्य सत्यः शशाङ्कुरः ॥ ९ ॥  
  
एवं जगतो विकल्पनामात्रत्वे केचिज्जलतरङ्गादयो व्यावहारिकाः   
मरुमरीचिकातोयतरङ्गाः प्रातिभासिकाः   
वन्ध्यापुत्रशशशृङ्गादयस्त्वत्यन्तासन्त   
इत्यवान्तरवैलक्षण्यविकल्पोऽप्यज्ञस्यैवेत्याह-तरङ्गा इति । यस्य तत्त्वविदःइ   
शशादुद्भिन्नो वीहियवाद्यङ्कुरोऽपि ब्रह्मैवेति सत्यस्तस्य ये सलिले   
प्रसिद्धास्तरङ्गास्ते शैलस्य मूर्ध्नि कल्पिते तोये ये तरङ्गास्तैः समाः । स शैलोऽपि   
शशशृङ्गसमः । स्वतोऽसत्त्वस्य ब्रह्मसत्तया सत्त्वकल्पनस्य च त्रिष्वपि   
साम्यादित्यर्थः ॥ ९ ॥  
  
वस्तुबोधोऽत्र सन्धत्ते तत्रालं वाग्विकल्पनैः ।  
व्यवच्छेदादि दुश्छेद्यं वचोवाच्यात्किल द्विज ॥ १० ॥  
  
यस्त्वत्र जगत्यबोधकृतः सर्वपदार्थानां परस्परव्यावृत्तिलक्षणो   
व्यवच्छेदस्तं वस्तुबोधस्तत्त्वसाक्षात्कार एव सन्धत्ते स्फुटितशकलानि   
सन्धानेनेवैकतां नयति । तत्र ईदृशे विषये वाग्विकल्पनैर्युक्त्युपन्यासैः अलं   
साध्यं नास्ति । यतः अनपगते अज्ञाने वचोवाच्याद्युक्तिसहस्रादपि   
अपरोक्षभ्रमसिद्धं व्यवच्छेदादि द्वैतं दुरुच्छेद्यमित्यर्थः ॥ १० ॥  
  
ब्रह्मणः सर्वशक्तित्वं तत्त्वतो न विभिद्यते ।  
तरङ्गकणकल्लोलजलौघ इव वारिणः ॥ ११ ॥  
  
तत्त्वदृशा दर्शने तु ब्रह्मणः सर्वशक्तित्वं सर्वजगदाकारमायिकरूपं   
तन्मात्रं तत्त्वतो न विभिद्यते । तत्रैव तिरोभवतीत्यर्थः ॥ ११ ॥  
  
पुष्पपल्लवपत्रादि लताया नेतरद्यथा ।  
द्वित्वैकत्वजगत्त्वादि त्वन्त्वाहन्त्वं तथा चितेः ॥ १२ ॥  
  
तथा च अपागादग्नेरग्नित्वं वाचारम्भणं विकारो नामधेयं त्रीणि रूपाणीत्येव   
सत्यम् इति श्रुतिदर्शितन्यायेन लताद्यैक्यदर्शने तदीयपुष्पपल्लवादिभेदानामिव   
तत्त्वदर्शने जगद्भेदानामप्यनृतत्वे त्वत्प्रश्नोऽतिनिरालम्बन इत्याह##-  
  
देशकालविकारादिः कृतो भेदश्चितस्तु यः ।  
तच्चिदेतदसत्प्रोक्तं न प्रश्नोऽत्र तवोचितः ॥ १३ ॥  
  
यो भेदः कृतः तत्सः चित् चिदेव चिद्द्वित्वमेव नास्ति तत्र द्वित्वं   
कथमुपागतमित्येतत्त्वया असत्प्रोक्तम् । अत्र असद्विषये तव प्रश्नो नोचित इत्यर्थः ॥ १३ ॥  
  
देशकालक्रियासत्तानियत्वाद्याश्च शक्तयः ।  
चिदात्मिका एव चितः सत्त्वात्सम्पतिताः स्वतः ॥ १४ ॥  
  
यतश्चितः सत्त्वादेव सम्पतिताः सम्पन्नसत्ताका अतश्चिदात्मिका एव ॥ १४ ॥  
  
चित्तत्त्वं चित्तचेत्येहं चिद्ब्रह्माद्यभिधा स्मृता ।  
यथा वीच्याद्यभिधार्हं स्थितमम्बुतरङ्गकम् ॥ १५ ॥  
  
चित्तं चेत्यं तदीहाश्च तेषां समाहारो रूपप्रपञ्चश्चित्तत्त्वमेव । एवं   
ब्रह्मादिस्तम्बपर्यन्ता अभिधा नाम प्रपञ्चोऽपि चिदेव स्मृता । अम्बुतरङ्गकं   
अम्बुतरङ्गानुगतं रससामान्यं यथा वीच्याद्यभिधार्हं स्थितं तद्वत् ॥ १५ ॥  
  
असम्भवत्तरङ्गस्य चिद्विलासमहाम्बुधेः ।  
तरङ्गितत्वमिव यत्तत्तावच्चेत्यसङ्गिता ॥ १६ ॥  
  
तरङ्गितत्वमिव यद्विवर्तनं तदेव चेत्यसम्बन्ध इत्यर्थः ॥ १६ ॥  
  
तदेतत्परमं ब्रह्म सत्येश्वरशिवादिभिः ।  
शून्यैकपरमात्मादिनामभिः परिगीयते ॥ १७ ॥  
  
शून्यपदेन असद्वा इदमग्र आसीत् इति श्रुतिस्थमसत्पदं लक्ष्यते ॥ १७ ॥  
  
एवं रूपपदातीतं यद्रूपं परमात्मनः ।  
यत्तु नामाहममलं विषयो न गिरां च तत् ॥१८ ॥  
  
मत्तत्त्वं परमार्थतस्तदेवेत्याह-एवमिति । रूपाणि पदानि नामानि च तदतीतं यत्   
अहम् । तुशब्दः पुरोदृश्यमानसाकाररूपव्यावृत्त्यर्थः । तत् गिरां वाचां   
चान्मनसां चन विषयः ॥ १८ ॥  
  
यदिदं दृश्यते तस्यास्तल्लताया महाचितेः ।  
फलपल्लवपुष्पादि न भिन्नं तन्मयं यतः ॥ १९ ॥  
  
यदिदं दृश्यते जगत् तत् तस्याश्चितेश्चिल्लक्षणाया लतायाः   
फलपल्लवपुष्पादीत्यन्वयः ॥ १९ ॥  
  
महाविद्योपनयना चिद्भवत्यभिधा सती ।  
सा जीवत्वेन बाह्यत्वं तदा द्वीन्द्विव पश्यति ॥ २० ॥  
  
यदि तु अनृतमेव जीवजगद्भावं विवेकाय पृच्छसि तदा शृणु । सा चित् महती   
अविद्या उपनयनं विचित्रवर्णरञ्जितोपनेत्रं यस्यास्तथाविधा यदा भवति तदा   
जीवत्वेन अभिधीयत इत्यभिधा तथाविधा सती द्वीन्द्विव स्वबाह्यत्वं   
बाह्यजीवजगद्भावं पश्यतीत्यर्थः ॥ २० ॥  
  
स्वयमान्यैवमस्मीति भावयित्वा स्वभावतः ।  
अन्यतामिव संयाति स्वविकल्पात्मिकां स्वतः ॥ २१ ॥  
  
अन्या अब्रह्माचिद्रूपास्मि ॥ २१ ॥  
  
अकलङ्केन रूपेण रूपं यत्सकलङ्कवत् ।  
संसारसरितं प्राप्य चेतनेनैव चेतति ॥ २२ ॥  
  
अकलङ्केनैव रूपेण स्थितापि सकलङ्कवद्यत्पुर्यष्टकरूपं कल्पितं तेन   
संसारसरितं प्राप्य औपाधिकचेतनेनैव चेतति न निष्कलङ्कचेतनेनेत्यर्थः ॥ २२ ॥  
  
चिद्वपुः स्वयमेतेन ह्येकतामेति जीवताम् ।  
चित्तत्त्वस्यावभासेन जीवो जीवति तन्मयः ॥ २३ ॥  
  
एतेन पुर्यष्टकेन एकतां तादात्म्याध्यासलक्षणां जीवतां एति । तन्मयश्चित्प्रचुरः   
सन् जीवति प्राणनादिक्रियां लभते ॥ २३ ॥  
  
आतिवाहिकदेहोऽपि जीवतां समुपागतः ।  
भावनापञ्चकं भूत्वा द्रव्यमस्मीति वेत्त्यलम् ॥ २४ ॥  
  
इत्थं सर्वगापि चिदेतस्मिंश्चेतसि प्रतिबिम्बतीत्येतदाक्षेपांशं समाधाय   
दृढभावनया पश्चात्तत्रैव रसशालिनीत्येतदाक्षेपांशं समाधातुं तस्य   
स्थूलदेहप्राप्तिक्रममाह-आतिवाहिकेति । भावनापञ्चकं   
पाञ्चभौतिकस्थूलदेहसंस्कारात्मकं भूत्वा देहलाभाय   
व्रीहियवतिलमाषादिद्रव्यमहं सम्पन्नमस्मीति वेत्ति । त इह व्रीहियवास्तिलमाषा इति   
जायन्ते इति श्रुतेरित्यर्थः । श्रुतौ इतिशब्दो भाविदेहानुकूलद्रव्यमात्रोपलक्षणार्थः   
। तेन स्थावरस्वेदजादिदेहप्राप्तिस्थले तत्तद्बीजानुकूलजलादिद्रव्यभावोऽप्यस्य भवतीति   
द्योतनाय द्रव्यमस्मीति वेत्तीति सामान्योक्तिः ॥ २४ ॥  
  
तद्द्रव्यं प्राणिना भुक्तमाशु गच्छति वीर्यताम् ।  
ततोऽहं प्राणवाञ्जातो वेत्तीत्यनुभवात्मकम् ॥ २५ ॥  
  
वीर्यतां रेतस्त्वम् । वृक्षादौ तु बीजभावम् । ततः स्त्रियां निषेकक्रमेणाहं   
प्राणवान् स्थूलदेहो जातोऽस्मीति वेत्तीत्यर्थः ॥ २५ ॥  
  
अहन्तादिक्रमेणाशु पञ्चकानुभवभ्रमात् ।  
स्थावरं जङ्गमं सर्वं वेत्ति तत्तद्भवत्यलम् ॥ २६ ॥  
  
अनुभवात्मकं ब्रह्मैव उक्तेनाहन्तादिक्रमेण पञ्चानां सङ्घः पञ्चकं   
स्थूलदेहस्तदनुभवभ्रमाचक्षुरादिद्वारा बाह्यं स्थावरं जङ्गमं च वेत्ति   
पुनस्तद्वासनया स्वयमपि तत्तद्भवतीत्यर्थः ॥ २६ ॥  
  
काकतालीययोगेन दृढाभ्यासक्षयेण च ।  
वासनान्तरसंश्लेषात्सूक्ष्ममाकारमुज्झति ॥ २७ ॥  
  
ननु पूर्वमशकादिदेहत्यागे तद्देहाकारवासनात्मना सूक्ष्मतया स्थितस्य   
पुर्यष्टकस्य दृढाभ्यस्तमशकाकारस्य सौक्ष्म्यस्य च कथं   
निवृत्तिर्हस्त्याकारस्य स्थौल्यस्य चानभ्यस्तस्य कथं लाभस्तत्राह-काकतालीयेति   
। यथा आकस्मिके काकतालसम्बन्धे काकमरणप्रयोजकं कर्मैव निमित्तं नान्यत्   
तथा दृढाभ्यस्तवासनाभिभवे चिरव्यवहितहस्त्याद्यहम्भाववासनोद्भवे च   
कर्मैव निमित्तम् । उद्भूतहस्तिवासनान्तरसंश्लेषात्तु चिराभ्यस्तमपि   
सूक्ष्ममशकाकारमुज्झतीत्यर्थः ॥ २७ ॥  
  
द्वित्वस्वसंविदा द्वित्वमेकस्यैव प्रवर्तते ।  
पुंसो वेतालसङ्कल्पाद्वेताल इव भासुरः ॥ २८ ॥  
  
विरोधिवासनोद्भवेन पूर्ववासनोपमर्दे उत्तरस्याभ्यासेन दार्ढ्ये च   
दृष्टान्तानाह-द्वित्वेत्यादिना ॥ २८ ॥  
  
अद्वित्ववेदनाद्द्वित्वमात्मनोऽपि निवर्तते ।  
न करोमीति सङ्कल्पात्पुरुषस्येव कर्तृता ॥ २९ ॥  
  
द्वित्वसङ्कल्पतो द्वित्वमेकस्यैव प्रवर्तते ।  
अदिव्त्वसंविदा द्वित्वमनेकस्यापि नश्यति ॥ ३० ॥  
  
अनेकस्य जगतोऽपि ॥ ३० ॥  
  
परमात्मतया द्वित्वं न किलात्मनि विद्यते ।  
अविकारादिमत्त्वेन सर्वगत्वेन सर्वदा ॥ ३१ ॥  
  
यत्स्वसङ्कल्परचितमसङ्कल्पक्षयं हि तत् ।  
यथा मुने मनोराज्यं गन्धर्वनगरं यथा ॥ ३२ ॥  
  
असङ्कल्पात् क्षयो यस्य तथाविधम् । हि प्रसिद्धम् ॥ ३२ ॥  
  
तथा सङ्कल्पने क्लेशो न सङ्कल्पविनाशने ।  
सङ्कल्पयक्षो गन्धर्वपुर्याः सृष्टौ न तु क्षये ॥ ३३ ॥  
  
किञ्चेत्यर्थे तथाशब्दः । सङ्कल्पने मानसप्रयत्नेन रचने क्लेशः श्रमोऽस्ति न तु   
सङ्कल्पस्य विनाशने । औदासीन्यमात्रेण स्वत एव तत्सिद्धेः । प्रसिद्धश्चायमर्थ   
इत्याह-सङ्कल्पयक्ष इति । गन्धर्वोऽत्र मनस्तत्पुर्या मनोरथरचितपुर्याः   
सृष्टौ सङ्कल्प एवासम्भावितरचनासमर्थत्वाद्यक्षो दिव्यशिल्पी प्रसिद्धः न तु   
तत्क्षये इत्यर्थः ॥ ३३ ॥  
  
पुष्टसङ्कल्पमात्रेण यदिदं दुःखमागतम् ।  
तदसङ्कल्पमात्रेण क्षयि कात्र कदर्थना ॥ ३४ ॥  
  
कदर्थना क्लेशः ॥ ३४ ॥  
  
यत्किञ्चिदपि सङ्कल्प्य नरो दुःखे निमज्जति ।  
न किञ्चिदपि सङ्कल्प्य सुखमव्ययमश्नुते ॥ ३५ ॥  
  
सङ्कल्पव्यालनिर्मुक्ता न यदा तव चेतना ।  
न तदा नन्दनोद्याने त्वमुच्चैः परिराजसे ॥ ३६ ॥  
  
उच्चैः सर्वगुणोत्कृष्टे नन्दनोद्याने स्थितोऽपीति शेषः । न परिक्षीणक्लेशो राजसे ॥ ३६ ॥  
  
स्वविवेकानिलैः कृत्वा सङ्कल्पजलदक्षयम् ।  
परां निर्मलतामेहि शरदीव नभोन्तरम् ॥ ३७ ॥  
  
सङ्कल्पनाशने तर्हि क उपायस्तमाह-स्वविवेकेति ॥ ३७ ॥  
  
सङ्कल्पसरितं मत्तां मणिमन्त्रेण शोषय ।  
तत्रोह्यमानमात्मानं समाश्वास्य भवामनाः ॥ ३८ ॥  
  
सङ्कल्पानिलनिर्धूतं भ्रान्तं पर्णतृणांशवत् ।  
भूताकाशे चिदात्मानमवलम्ब्य विलोकय ॥ ३९ ॥  
  
पर्णतृणस्य अंशाः खण्डास्तद्वद्भ्रान्तम् । भूताकाशे सर्वभूतहृदाकाशे ॥   
३९ ॥  
  
स्वसङ्कल्पनकालुष्यं विनिवार्यात्मनात्मनः ।  
परं प्रसादमासाद्य परमानन्दवान् भव ॥ ४० ॥  
  
सर्वशक्तिमयो ह्यात्मा यद्यथा भावयत्यलम् ।  
तत्तथा पश्यति तदा स्वसङ्कल्पविजृम्भितम् ॥ ४१ ॥  
  
यद्वस्तु ॥ ४१ ॥  
  
सङ्कल्पमात्रमेवेदं जगन्मिथ्यात्वमुत्थितम् ।  
असङ्कल्पनमात्रेण ब्रह्मन्क्वापि विलीयते ॥ ४२ ॥  
  
सङ्कल्पवातवलितं जन्मजालकदम्बकम् ।  
असङ्कल्पानिलस्पर्शाद्विश्राम्यति परे पदे ॥ ४३ ॥  
  
सङ्कल्पलक्षणेन पुरोवातेन वलितं कन्दलितं जन्मलक्षणानां जालानां   
जलधराणां कदम्बकं असङ्कल्पलक्षणस्य पाश्चात्यानिलस्य स्पर्शात्परे पदे   
ब्रह्माकाशे विश्राम्यति । विलीयत इति यावत् ॥ ४३ ॥  
  
तृष्णाकरञ्जलतिकामिमां रूढिमुपागताम् ।  
सङ्कल्पमूलोद्धरणात्परिशोषवतीं कुरु ॥ ४४ ॥  
  
प्रतिभाससमुत्थानं प्रतिभासपरिक्षयम् ।  
यथा गन्धर्वनगरं तथा संसृतिविभ्रमः ॥ ४५ ॥  
  
अविद्याकामसङ्कल्पनाशेऽपि यदि जगद्भासेत तर्हि तत्प्रतिभासमात्रमिति   
जीवन्मुक्तानुभवसिद्धो दृष्टसृष्टिपक्षः परिशिष्यत इत्याशयेनाह##-  
  
प्रभुरस्मीति विस्मृत्य तावच्छोचति भूमिपः ।  
भूमिपोऽस्मीति सञ्जाता यावन्नास्य हृदि स्मृतिः ॥ ४६ ॥  
  
यावदज्ञानं तावदेव जगत्प्रतिभासः शोकहेतुर्न तदुत्तरकालमित्याशयेनाह##-  
  
नास्य तज्जातया ब्रह्मन्प्राक्स्मृतिर्वर्तमानया ।  
शरदेवोपगतया प्रावृड् जाड्यापवारिणी ॥ ४७ ॥  
  
ननु तत्त्वविदोऽपि प्राक्तनचिराभ्यस्तसंसारस्मृतिपरम्परया वर्तमाना ब्रह्मास्मीति   
स्मृतिराच्छाद्येत तथा च पुनः संसारशोकप्रसङ्ग इत्याशङ्क्याह-नास्येति ।   
अस्य भूमिपस्य तत्त्वविदश्च तस्मादाप्तोपदेशाज्जातया वर्तमानया भूपोऽस्मि   
ब्रह्मास्मीति स्मृत्या बाधिता प्राक्तनदुःखस्मृतिः स्वजाड्येन अपवारिणी   
आच्छादनसमर्था न । यथा उपगतया शरदा निरस्ता प्रावृड्   
मेघजाड्येनापवारणसमर्था न भवति तद्वैदित्यर्थः ॥ ४७ ॥  
  
घनप्रवाहयाऽकस्माच्चित्तेहा सैव वर्धते ।  
य एवोच्चैःस्वरस्तन्त्र्याः स एवाक्रामति श्रुतिम् ॥ ४८ ॥  
  
कोऽस्याः प्राबल्ये हेतुरिति चेन्मनननिदिध्यासनाभ्यासलक्षणपौरुषप्रयत्नकृत##-  
चित्तवृत्तिरकस्माद्धनप्रवाहा सैव वर्धते इतराभिभवसमर्था भवति । यथा   
तारमन्द्रतन्त्रीस्वरयोर्मध्ये य एव उच्चैःस्वरः स एवान्यमभिभूय श्रुतिं   
श्रोत्रं आक्रामति । श्रूयत इत्यर्थः ॥ ४८ ॥  
  
अहमेकोऽहमात्मास्मीत्येकां भावय भावनाम् ।  
तया भावनया युक्तः स एव त्वं भवस्यलम् ॥ ४९ ॥  
  
सेयमहं ब्रह्मास्मीति स्मृतिरेवाविच्छेदेन सन्तता मुख्या मम मानसपूजा न   
बाह्येत्याशयेनाह-अहमिति । एकः अद्वितीय एवाहं शिवो देवः स च   
अहन्त्वदहङ्कारोपलक्षित आत्मा नित्यापरोक्षचिदेकरसोऽस्मीत्येकामविच्छिन्नां   
भावनां स्मृतिधारां भावय । तया एवंरूपया देवपूजाभावनया युक्तः स   
शिव एव त्वं अलं नितरां भवसि नान्यया पूजयेत्यर्थः ॥ ४९ ॥  
  
एवं ह्यसम्भवदिदं त्वविरागभास्वत्तत्सत्त्वमुत्तमपदं परमेकदेवः ।  
पूजासु पूजकसुपूजनपूज्यरूपं किञ्चिन्नकिञ्चिदिव चित्तपदैकमूर्तिः ॥ ५० ॥  
  
एवमुक्तरीत्या इदं बाह्यपूजनं त्वादृशानामसम्भवदेव । हि यस्मादविरागेषु   
तुच्छफलरागिष्वेव भास्वत्प्रकाशमानम् । त्वद्योग्यस्तु उत्तमपदं   
तत्परमार्थसत्त्वं परं ब्रह्मैव एको देवः । यत्पूजासु पूजकः पूजाद्रव्यस्वामी   
सुष्ठु षोडशोपचारैः पूजनं पूज्यं प्रतिमालिङ्गादि च किञ्चित् नकिञ्चित्तुच्छमिव   
भवति । यतः सा सामग्री चित्तस्य पदानि   
सङ्कल्पास्तदेकमूर्तिर्मनःकल्पनामात्रमित्यर्थः ॥ ५० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
द्वैतैक्यप्रतिपादनं नाम त्रयस्त्रिंशः सर्गः ॥ ३३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
द्वैतैक्यप्रतिपादनं नाम त्रयस्त्रिंशः सर्गः ॥ ३३ ॥  
  
# ०३४
चतुस्त्रिंशः सर्गः ३४  
  
ईश्वर उवाच ।  
  
इत्थं स्थितमिदं विश्वं सदसद्देवरूपि च ।  
द्वैतैक्यपदनिर्मुक्तं युक्तं द्वैतैक्यमप्यतः ॥ १ ॥  
  
सौषुप्तमिह तुर्यं च तुर्यातीतपदं तथा ।  
उपदिश्येश्वरोऽन्त्येत्र विश्रान्त इति वर्ण्यते ॥   
  
इत्थमनया देवपूजया पूज्यमानं विश्वं बाधदृशा असत् अधिष्ठानदृशा सत्   
देवरूपि च युक्तम् । तत्त्वतो द्वैतैक्यपदनिर्मुक्तं व्यवहारे द्वैतैक्यरूपं च   
युक्तमिति सर्वविरोधपरिहार इत्यर्थः ॥ १ ॥  
  
चितेः कलङ्कवैरूप्यमिति संसारतां गतम् ।  
अकलङ्कमसंसारि तच्चाभिन्नाद्वयात्मकम् ॥ २ ॥  
  
कुतो वा द्वैतैक्यरूपि कुतो वा तन्निर्मुक्तं तदाह-चितेरिति । कलङ्को मोहस्तत्कृतं   
वैरूप्यं जडभाव इति कल्पनादित्यर्थः । असंसारि इति दर्शनादिति शेषः ॥ २ ॥  
  
इयमस्मीति सम्प्राप्तकलङ्का चिन्निबध्यते ।  
एतामेव कलां बुद्ध्वा स्वकाभिन्नां विमुच्यते ॥ ३ ॥  
  
तदेव स्पष्टमाह-इयमिति । इयं दृश्यदेहादिरूपा । एतां   
दृश्यप्रथासमर्थां चित्कलाम् ॥ ३ ॥  
  
चिदर्थाकारताभावाद्द्वित्वासत्त्वं समुज्झति ।  
सुखादिमिलितां धत्ते न सत्यां सदिति क्षणात् ॥ ४ ॥  
  
अर्थाकारतारा अर्थाकारस्य भावाद्भावनानिमित्ताद्द्वित्वं प्राप्य   
स्वमखण्डसत्त्वं समुज्झति विस्मरति । देहसुखदुःखादिभिर्मिलितां न   
सत्यामसत्यामेव स्वस्थितिं सदिति धत्ते सेयं सकलङ्कस्थितिः ॥ ४ ॥  
  
शुद्धा निरंशा सत्या वाऽसत्या वेत्येवमादिभिः ।  
विमुक्ता नामशब्दार्थैः सर्वैः सर्वात्मिकापि खम् ॥ ५ ॥  
  
अकलङ्कस्थितिमाह-शुद्धेति । सत्या वा असत्या वा   
इत्येवमादिभिर्विकल्पनामशब्दार्थैः सर्वैर्विमुक्ता व्यवहारे सर्वनामरूपात्मिकापि   
खं शून्यस्वभावा सेत्यर्थः ॥ ५ ॥  
  
सर्वं निरुपमं शान्तं मनसैतत्त्रिमार्गगम् ।  
ब्रह्मेदं बृंहितं ब्रह्म शक्त्याऽऽकाशविकासया ॥ ६ ॥  
  
उक्तनिष्कलङ्कस्थितिप्रतिष्ठार्थं सुषुप्त्यादि भूमिकाभेदान्दर्शयितुमुपक्रमते##-  
विकसतीत्याकाशविकासा तथाविधया स्वमायाशक्त्या जाग्रत्स्वप्नसुषुप्तिलक्षणैः   
सृष्टिस्थितिसंहारलक्षणैरध्यात्माधिभूताधिदैवलक्षणैर्वा त्रिभिर्मार्गैः   
प्रवृत्तं जगन्मनसैव जृम्भितम् ॥ ६ ॥  
  
मनसा मनसि च्छिन्ने स्वेन्द्रियावयवात्मनि ।  
सत्यालोकाज्जगज्जाले प्रच्छन्ने विलयं गते ॥ ७ ॥  
  
अतो मनश्छेदेनैवास्य च्छेद इत्याह-मनसेति । सत्यस्यालोकात्साक्षात्कारात् ॥ ७ ॥  
  
छिद्यते शीर्णसंसारकलना कल्पनात्मिका ।  
भृष्टबीजोपमा सत्ता जीवस्य इतिनामिका ॥ ८ ॥  
  
एवं तत्त्वबोधेन कल्पनाभिः सह मनसि च्छिन्ने प्रथमं यस्यां भूमिकायां   
जीवन्मुक्तस्य स्थितिर्भवति तां लक्षणैर्नाम्ना च दर्शयति##-  
महिमानमिति वीतशोकः इति श्वेताश्वतरकाठकश्रुत्योश्छान्दोग्ये   
स्वपितिनामनिर्वचने स्वं अपि इतीति विभागे च इतिपदेन व्यवहृतत्वादितिनामिकेत्यर्थः ।   
यद्यप्यज्ञसुषुप्तावपि स्वपितिनामास्ति तथापि   
तत्त्वबोधेनाज्ञानलिङ्गादिबाधाद्यस्योपाधेर्यस्यामविद्यायां   
लयस्तयोरभावादप्ययबोधकस्यापिशब्दस्य निवृत्तौ स्वरूपप्राप्त्यर्थक इतिशब्द   
एवावशिष्टस्तन्नाम सम्पद्यत इति भावः ॥ ८ ॥  
  
पश्यन्ती नाम कलितोत्सृजन्ती चेत्यचर्वणाम् ।  
मनोमोहाभ्रनिर्मुक्ता शरदाकाशकोशवत् ॥ ९ ॥  
  
एवं सर्वदृश्यबाधेनापरोक्षदृङ्मात्रपरिशेषात्पश्यन्ती इत्यपि तस्या   
नामान्तरमित्याह-पश्यन्तीति । चेत्यस्य चित्तविषयस्य चर्वणां पुनःपुनः   
प्रीत्यानुस्मरणं उत्सृजन्ती त्यजन्ती ॥ ९ ॥  
  
शुद्धा चिद्भावमात्रस्था चेत्यचिच्चापलं गता ।  
समस्तसामान्यवती भवतीर्णभवार्णवा ॥ १० ॥  
  
प्राक्चेत्यचिच्चापलं गतापि साम्प्रतं चित्स्वभावमात्रस्था समस्तस्य सामान्यं   
सत्ता तद्वती तन्मात्रेण परिशिष्टेति यावत् । भवे जीवद्दशायामेव तीर्णो भवार्णवो   
यस्याम् ॥ १० ॥  
  
अपुनर्भवसौषुप्तपदपाण्डित्यपीवरी ।  
परमासाद्य विश्रान्ता विश्रान्ता विततए पदे ॥ ११ ॥  
  
सौषुप्तमितिपदस्य सुष्ठु निरतिशयानन्दात्मकं सुप्तं स्वलाभरूपमिति   
छान्दोग्यकृतव्युत्पत्त्यनुरूपं यत्पाण्डित्यं पण्डा शास्त्रजन्यं ज्ञानं तां   
इतः प्राप्तः पण्डितस्तस्य भावः पाण्ण्दित्यं यश्च श्रोत्रियोऽवृजिनोऽकामहतः इति   
श्रुत्युपदर्शितलक्षणविद्वदनुभवसिद्धं स यो मनुष्याणां राद्धः इत्यादिना   
मानुषानन्दादिहैरण्यगर्भानन्दान्तशतशतगुणोत्तरोत्तरोत्कृष्टविषयानन्द##-  
अथवा सौषुप्तपदस्य सौषुप्तस्थानस्य यत्पाण्डित्यं   
निरस्तस्वाविद्यामौर्ख्यचिदेकघनपूर्णानन्दस्वप्रकाशस्वरूपं तेन पीवरी । अत एव   
भागत्यागलक्षणयां महासुप्तपदनामिकापि सेति भावः ॥ ११ ॥  
  
एतत्ते मनसि क्षीणे प्रथमं कथितं पदम् ।  
द्वितीयं शृणु विप्रेन्द्र शक्तेरस्याः सुपावनम् ॥ १२ ॥  
  
उत्तरं स्थानं वर्णयिष्यन्वर्णितं प्रथमं स्थानमुपसंहरति-एतदिति ।   
शक्तेश्छिच्छक्तेर्दृढीकाराद्वा ॥ १२ ॥  
  
एषैव मनसोन्मुक्ता चिच्छक्तिः शान्तिशालिनी ।  
सर्वज्योतिस्तमोमुक्ता वितताकाशसुन्दरी ॥ १३ ॥  
  
ज्योतिर्भिः सूर्यचन्द्राग्निवाक्करणरूपैस्तमोभिरन्धकाराज्ञानतत्कार्यैश्च मुक्ता ॥   
१३ ॥  
  
घनसौषुप्तलेखावच्छिलान्तःसन्निवेशवत् ।  
सैन्धवान्तस्थरसवद्वातान्तःस्पन्दशक्तिवत् ॥ १४ ॥  
  
तस्याः पूर्वापेक्षया ये विशेषास्तानाह-घनेति । सर्वेषां [सर्वेषां   
पदानां इति शेषः ।] परां परिणतिमित्युत्तरत्रोपमानतया सम्बन्धः ॥ १४ ॥  
  
कालेनायाति तत्रैव परां परिणतिं यदा ।  
शून्यशक्तिरिवाकाशे परमाकाशगा तदा ॥ १५ ॥  
  
यदा पूर्वभूमिकैवाभ्यासवशाद्घनसौषुप्तादिवत्परां परिणतिं याति तदा   
आकाशे विद्यमाना शून्यशक्तिः परमाकाशं   
चिदेकघनब्रह्माकाशभावमागतेव भूत्वा चेत्यांशोन्मुखतां त्यजतीति   
परेणान्वयः । स्वतो व्युत्थानशून्यता भवतीत्ययं पूर्वापेक्षया फलतोऽपि विशेष   
इति भावः ॥ १५ ॥  
  
चेत्यांशोन्मुखतां नूनं त्यजत्यम्ब्विव चापलम् ।  
वातलेखेव चलनं पुष्पलेखेव सौरभम् ॥ १६ ॥  
  
कालताकाशते त्यक्त्वा सकलए सकलाकला ।  
न जडा नाजडा स्फारा धत्ते सत्तामनामिकाम् ॥ १७ ॥  
  
क्रिया हि कालस्य कला । परिच्छिन्नमवकाशसापेक्षं वस्त्वाकाशस्य कला ताभ्यां   
सकले कालताकाशते तत्परित्यागादेव त्यक्त्वा सकलं दृश्यमात्रं न कलयतीति   
सकलाकला । व्यावर्तनीयजडाभावान्नाजडा । अनामिकां शब्दाभिलापायोग्यां   
वक्ष्यमाणविशेषणां सत्तां धत्ते ॥ १७ ॥  
  
दिक्कालाद्यनवच्छिन्नमहासत्तापदं गताम् ।  
तुर्यतुर्यांशकलितामकलङ्कामनामयाम् ॥ १८ ॥  
  
जाग्रत्स्वप्नसुषुप्तिभ्यस्तुर्यो यो विराढिरण्यगर्भाव्याकृतेभ्यस्तुर्य्ॐऽशस्तेन   
कलितां प्रथमानाम् ॥ १८ ॥  
  
काञ्चिदेव विशालाक्ष साक्षिवत्समवस्थिताम् ।  
सर्वतः सर्वदा सर्वप्रकाशस्वादुतत्पराम् ॥ १९ ॥  
  
अत एव सर्वनिमित्तकसार्वकालिकसर्ववस्तुगोचरेभ्यः प्रकाशेभ्यः प्रथाभ्यः   
स्वादुभ्यश्चानन्देभ्यश्च तत्परां तादृशोत्कर्षवतीं स्पृहणीयतरां च ॥ १९ ॥  
  
एषा द्वितीया पदता कथिता तव सुव्रत ।  
तृतीयं शृणु वक्ष्यामि पदं पदविदां वर ॥ २० ॥  
  
उक्तां तुर्याख्यां द्वितीयभूमिकामुपसंहृत्य तृतीयामवतारयति-एषेति ।   
पदं भूमिकाम् ॥ २० ॥  
  
एषा दृक्चेत्यवलनादनामार्थापदं गता ।  
ब्रह्मात्मेत्यादिशब्दार्थादतीतोदेति केवला ॥ २१ ॥  
  
तस्यां पूर्वापेक्षया ये विशेषास्तानाह-एषेत्यादिना । दृक् ब्रह्माकारा   
अखण्डवृत्तिश्चेत्यं तद्व्याप्तं ब्रह्म तयोर्वलनात् क्षीरोदकवदेकीभावान्नमयति   
गोचरयतीति नामग्राहकांशः अर्थ्यते गम्यते इत्यर्थो   
ग्राह्यांशस्तदुभयशून्यतापदं गता । अत एव   
ब्रह्मात्मेत्यादिपदवाक्यार्थादतीता । तथा च सम्प्रज्ञातसमाधिगम्यैव पूर्वा   
भूमिका इयं त्वसम्प्रज्ञातसमाधिप्रतिष्ठागम्येति विशेष इति भावः ॥ २१ ॥  
  
स्थैर्येण कालतः स्वस्था निष्कलङ्का परात्मना ।  
तुर्यातीतादिनामत्वादपि याति परं पदम् ॥ २२ ॥  
  
स्थैर्येण षड्भावविकारराहित्येन कालतोऽपि स्वस्था स्थिरा । तमसोऽपि परेण आत्मना   
स्वेनैव निरस्तकलङ्का । या अतिशयितं परं पदं परमपुरुषार्थ इत्यर्थः ॥ २२ ॥  
  
सा परा परमा काष्ठा प्रधानं शिवभावतः ।  
चित्येका निरवच्छेदा तृतीया पावनी स्थितिः ॥ २३ ॥  
  
सर्वेषां पराणां परा परमा काष्ठा अवधिः शिवभावतः   
परममङ्गलत्वात्सर्वेभ्यो मङ्गलेभ्यः प्रधानम् । एका मुख्या निरवच्छेदा   
विच्छित्तिरहिता चिति स्थितिस्तृतीयेत्यर्थः ॥ २३ ॥  
  
चिरमस्यां प्रतिष्ठायां सर्वाध्वाध्वगदूरगा ।  
सा ममाप्यङ्ग वचसां न समायाति गोचरम् ॥ २४ ॥  
  
अस्यां प्रतिष्ठायां भूमिकायां स्थितिः सा सर्वेभ्यः   
शैवशास्त्रप्रसिद्धषडध्वभ्यः   
श्रुतिप्रसिद्धधूमार्चिराद्यध्वभ्यस्तदध्वगेभ्यस्तैरध्वभिरुपास्ति##-  
गोचरं विषयतां न समायाति किन्तु स्वयमेवानुभूयत इत्यर्थः ॥ २४ ॥  
  
त्रिमार्गकलनातीतमिति ते कथितं मुने ।  
तिष्ठ तस्मिन्पदे नित्यमिति देवः सनातनः ॥ २५ ॥  
  
त्रिभ्यो जाग्रदादिमार्गेभ्यः कलनायास्तत्सापेक्षतुर्यत्वसङ्ख्यायाश्चातीत इति   
एवंरूपो देवः सनातनो नित्यो नान्यः । अतोऽन्यदार्तं इति श्रुतेरिति भावः ॥ २५ ॥  
  
एतन्मयमिदं विश्वं मुने तन्मयवेदनात् ।  
सत्यसंवेदनान्नेदं न च नेदं मुनीश्वर ॥ २६ ॥  
  
तन्मयवेदनात्तदुपादानकत्वदर्शनात् एतन्मयम् ।   
उपादानातीताद्वितीयसत्यसंवेदनात्तु इदं नेदं च । द्विविधविकल्पातीतमित्यर्थः ॥ २६ ॥  
  
नेदं प्रवर्तते किञ्चिन्नेदं किञ्चिन्निवर्तते ।  
शान्तं समसमाभासं प्रथते स्वस्य कोशवत् ॥ २७ ॥  
  
तदेव स्पष्टमाह-नेदमिति । स्वस्य कोश उदरं तद्वत् ॥ २७ ॥  
  
अद्वैतैक्यादसङ्क्षोभाद्धनचेतनया तया ।  
अविकारादिमत्त्वाच्च नित्यानित्यतया चिरम् ॥ २८ ॥  
  
कुतस्तत्समेभ्योऽपि समाभासं तत्र हेतुमाह-अद्वैतैक्यादिति द्वाभ्याम् ।   
प्रलयाब्धिवद्द्वैतैक्याभावेऽपि स्वात्मनि सङ्क्षोभः स्यान्नेत्याह##-  
सैन्धवखण्डे द्रवत्वादिविकारस्तद्रस एव दृष्टस्तद्वत्किञ्चन स्यात्तत्राह##-  
यस्मात्तादृशतया ॥ २८ ॥  
  
चिद्धनत्वाच्छिशुशिलाकोशानां जगतामपि ।  
मनागपि न भेदोऽस्ति सतामप्यसतामपि ॥ २९ ॥  
  
सतामसतामपि शिशुकल्पितनभः शिलाकोशानां जगतामपि चिद्धनत्वान्न मनागपि   
भेदोऽस्तीति समसमाभासमिति सुष्ठूक्तमिति भावः ॥ २९ ॥  
  
समस्तं सुशिवं शान्तमतीतं वाग्विलासतः ।  
ओमित्यस्य च तन्मात्रातुर्या स परमा गतिः ॥ ३० ॥  
  
उक्तमेव तुर्यातीतत्वमुपपादयन्नुपसंहरति-समस्तमिति । ओमित्यस्याक्षरस्य   
विराडादिभिरकारादिमात्राभेदेन कल्पितैश्चतुर्भिः पादैः प्रविभक्तस्य या   
नादबिन्दुशक्तिशान्ताख्यास्तस्या अर्धमात्राया मात्रास्तासु तुर्या शान्ताख्या सा   
परमा गतिः । तस्यां हि ओतानुज्ञात्रनुज्ञाऽविकल्पाख्यासु स्थितिषु अविकल्पाख्या   
तुरीयतुरीया तापनीयश्रुतौ परमा गतिर्व्युत्पादितेति भावः ॥ ३० ॥  
  
श्रीवाल्मीकिरुवाच ।  
  
इत्युक्तवानमलदृक्परिणामतोऽस्मिन् पारे पदे समुपशान्तरवाभिधाने ।   
तूष्णीमतिष्ठदमुना मुनिना च सार्धं विश्रान्तवृत्तिरथ तत्र   
मुहूर्तमीशः ॥ ३१ ॥  
  
ईशः शिव इति वर्णितप्रकारेणोक्तवानुपदिष्टवान्सन् अथ अमुना वसिष्ठेन मुनिना   
चादन्यैः स्कन्दनन्द्यादिभिश्च सार्ध सम्यगुपशान्तो रवः   
प्रणवार्धमात्राचरमभागो यत्रेति व्युत्पत्त्या शान्तरवाभिधाने अस्मिन्   
सर्वसंसारपारे तुरीयतुरीयपदे अमला या दृग् भूमानन्दचित् तदैकरस्येन   
परिणामतो विश्रान्ता वृत्तिर्यस्य तथाविधः संस्तत्र वसिष्ठाश्रमे मुहूर्त   
तूष्णीं निश्चेष्ट एवातिष्ठत् । मनसः परमपदविश्रान्तौ   
तदधीनसर्वेन्द्रियचेष्टानां कुण्ठीभावादिति भावः ॥ ३१ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
परमेश्वरोपदेशो नाम चतुस्त्रिंशः सर्गः ॥ ३४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
परमेश्वरोपदेशो नाम चतुस्त्रिंशः सर्गः ॥ ३४ ॥  
  
# ०३५
पञ्चत्रिंशः सर्गः ३५  
  
श्रीवसिष्ठ उवाच ।  
  
ततो मुहूर्तेन हरो गौरीकमलिनीसरः ।  
मद्विकासोन्मुखं स्वैरं विकासं बहिराददे ॥ १ ॥  
  
ब्रह्मविष्णुहरादीनामत्र यः परमः पिता ।  
महादेवः परात्मासौ पूज्यसीमान्त ईर्यते ॥   
  
भक्तवात्सल्यातिशयान्मम विकासे प्रबोधने उन्मुखो मद्भाग्योदयेन प्रेरितः सन्   
बहिर्विकासं नेत्रोन्मीलनं आददे स्वीचकार ॥ १ ॥  
  
दृक्चयो द्योतयामास मुखाकाशतलोदितः ।  
बोधं समुद्गकादर्क अंशुराशिरिवोद्गतः ॥ २ ॥  
  
हरस्य मुखलक्षणे निर्मलत्वात्त्रिपुण्ड्रशरदभ्ररेखाङ्कितत्वाच्चाकाशतले उदितो   
दृशां चन्द्रसूर्याग्निलक्षणनेत्रायां चयो बोधं समाधेः प्रबुद्धतां   
द्योतयामास । यथा समुद्गकान्मेघसम्पुटकाद् द्यावाभूमिसम्पुटाद्वा उद्गतः   
अंशूनां राशिरर्कोऽहर्द्योतयति तद्वदित्यर्थः । अर्क अंशुराशिरित्युत्वविषये यत्वं   
छान्दसम् ॥ २ ॥  
  
ईश्वर उवाच ।  
  
मुने मननमाहूय स्वसत्तैवाशु मीयताम् ।  
त्वमर्थं माहरानर्थं पवनः स्पन्दतामिव ॥ ३ ॥  
  
तत्र भगवांस्तत्त्वबोधोपयोगितया उपायोपेयसारौ प्रथममाह-मुने इति । हे   
मुने त्वया प्रथमं मननं विचारमाहूय सन्निधाप्य स्वस्य प्रतीचः सत्ता   
पारमार्थिकरूपमेवाशु मीयतां प्रमाणैर्निर्धार्यताम् । तत्र प्रतीचि अनर्थं   
बहिर्मुखत्वापादनेन सर्वानर्थमूलं त्वमर्थ युष्मत्प्रत्यययोग्यमचिदंशं   
मा आहर । यथा अचलमेवाकाशं पवनः स्पन्दतां नयंस्तापरजोजाढ्यादिभाज   
करोति तादृशमिति त्वमर्थोपमा ॥ ३ ॥  
  
द्रष्टव्यमिह यत्किञ्चित्तद्दृष्टं किं समं भ्रमैः ।  
न हि हेयमुपादेयं चेह पश्यामि तद्विदः ॥ ४ ॥  
  
ननु त्वमर्थेष्वपि द्रष्टव्यं हेयमुपादेयं च वहस्ति तत्कुतो नादर्तव्यं तत्राह##-  
भवति इत्यादिश्रुतेरात्मदर्शनेनैव सर्वद्रष्टव्यानां तत्त्वतो   
दृष्टत्वाद्दृष्टैरदृष्टैर्वाभ्रमैः समं सह किं प्रयोजनम् ।   
तद्विदस्तत्त्वविदः । इह भ्रान्तिविषये ॥ ४ ॥  
  
शान्त्यशान्तिमयानेतान्विकल्पान्दलयन्नसिः ।  
धीरोसि नान्यथाश्थित्वा त्वमेव भव चात्मदृक् ॥ ५ ॥  
  
उपात्ता इष्टार्थाः प्रहीणा अनिष्टाश्च चित्ताश्वासनहेतुत्वाच्छान्तिमयास्त एव विपरीता   
विक्षेपहेतुत्वादशान्तिमयास्तानेतान्विकल्पान् दलयंस्त्वमेव धीरः असिरसि । अन्यथा तु   
न धीरोऽसि । अतः आस्थित्वा आस्थां विधाय आत्मदृक् चाद्धीरश्च भव । तथा च   
दृश्याकारानास्कन्दितचिदात्मस्वभावावस्थितिरेव मुख्यः कल्प इति भावः ॥ ५ ॥   
  
इमां दृश्यदशामाशु बाह्यबोधाय वा पुनः ।  
समाश्रित्य मदुक्तं त्वं शृणु तूष्णीं स्थितेन किम् ॥ ६ ॥  
  
तत्र चेत्त्वमसमर्थस्तर्हि तत्प्राप्तये कञ्चित्कालं श्रवणाद्यनुकूलां कतिपयामेव   
बाह्यदृष्टिमवलम्ब्य निरन्तरं तत्त्वप्रापतये यतस्व न कदाचिदपि   
प्रमादादुपरमस्वेत्याह-इयामिति । बाह्यबोधाय सूर्यो यथा सर्वलोकस्य चक्षुर्न   
लिप्यते चाक्षुषैर्बाह्यदोषैः । एकस्तथा सर्वभूतान्तरात्मा न लिप्यते लोकदुःखेन   
बाह्यः इति श्रुतौ अलेपकत्वसमर्थनाय सर्वप्रपञ्चबाह्यत्वेन दर्शितस्यात्मनो   
बोधाय तूष्णीमात्मलाभप्रयत्नं विना स्थितेनावस्थितेन किं । कः पुरुषार्थ   
इत्यर्थः ॥ ६ ॥  
  
इत्युक्त्वा बाह्यबोधस्त्वं मा भवेति त्रिशूलधृक् ।  
प्राणेनेदं देहगेहं परिस्फुरति यन्त्रवत् ॥ ७ ॥  
  
बाह्याकारदर्शनानां मध्ये देहात्मतादर्शनमेव महाननर्थः   
सर्वानर्थबीजं चेति तदेव मम त्याजयितुं भगवान् प्रवृत्त इति वसिष्ठ आह##-  
यस्य तथाविधो मा भवेत्याशयेन वक्ष्यमाणदेहात्मताभ्रमनिरासोपायमाहेति   
पूरयित्वा व्याख्येयम् । त्रिटितो वा ग्रन्थोऽत्रान्वेष्यः । तत्र देहस्य क्रियाशक्तिरिव   
चेतनशक्तिरपि परायत्तेति नात्मप्रसक्तिरित्याशयेन प्राणाधीना देहचेष्टेत्याह##-  
  
प्राणहीनं परिस्पन्दं त्यक्त्वा तिष्ठति मूकवत् ।  
चालनी पावनी शक्तिः शक्तिः संवेदनी चितिः ॥ ८ ॥  
  
देहस्य चालनी चलनानुकूला क्रियाशक्तिः पावनी पवनप्रयुक्ता संवेदनी शक्तिस्तु   
आत्मचितिरेवेत्यर्थः ॥ ८ ॥  
  
सा मूर्ता खादपि स्वच्छा सत्सत्तैवात्र कारणम् ।  
चिनश्यतः प्राणदेहौ वियोगान्मरुदेव च ॥ ९ ॥  
  
तत्र क्रियाशक्तेर्मूलमाश्रयश्च विनश्यतः । चिच्छक्तिस्तु न विनश्यतीत्याह##-  
  
चिदात्मा खादपि स्वच्छो न विनश्यति किं भ्रमैः ।  
मनःप्राणमये देहे चित्तत्त्वं परिजायते ॥ १० ॥  
  
कुतो न विनश्यति तत्रोपपत्तिमाह-मनःप्राणमये इति । लिङ्गदेहसंवलिते इति यावत्   
। परिजायते निरावरणमभिव्यज्यते ॥ १० ॥  
  
मुकुरे ह्यमलाभासे प्रतिबिम्बं प्रवर्तते ।  
सदप्यग्रगतं वस्तु प्रतिबिम्बक्रियां विना ॥ ११ ॥  
  
स्थूलदेहमात्रस्य तु न चिदभिव्यक्तिसमर्थता मलिनत्वादिति दृष्टान्तेनोपपादयति##-  
  
यथा नास्ति मलोपेते मुकुरे मुनिनायक ।  
तथा नास्ति गतप्राणे विद्यमानेऽपि देहके ॥ १२ ॥  
  
सर्वगापि चिदुच्छूनबोधात्स्पन्दादिकं प्रति ।  
बोधात्कलङ्कविमला चिदेव परमं शिवम् ॥ १३ ॥  
  
अत एव सर्वगतापि चिन्मायाकलङ्कावृतत्वाल्लिङ्गदेहादन्यत्र बाह्यक्रियासु   
स्वतत्त्वबोधे चासमर्था लिङ्गदेहे अनादृतत्वात्तद्वृत्तिद्वारा   
तदुभयसमर्थेत्याह-सर्वगेति ।   
बाह्याकारेणोच्छूनाद्बोधाद्बुद्धिवृत्तेर्निमित्ताद्देहघटस्पन्दादिकं प्रति   
समर्था । ब्रह्माकारबोधात्तु मायाकलङ्कविमला [कलङ्कं विहाय   
विमलेत्यर्थः ।] स्वयमेव परमं शिवं परमकल्याणं कैवल्याख्यं   
व्यवतिष्ठत इत्यर्थः ॥ १३ ॥  
  
विदुर्देवं तदाभासं सर्वसत्तार्थदं तथा ।  
स हरिः स शिवः सोऽजः स ब्रह्मा स सुरेश्वरः ॥ १४ ॥  
  
अत एवाभिव्यक्ता चिदेव सर्वसत्तास्फूर्तिनिमित्तत्वाद्दीव्यति द्योतत इति व्युत्पत्त्या देव इति   
विद्वत्पक्ष इत्याह-विदुरिति । तस्या आभासमभिव्यक्तं रूपम्   
तदभिव्यक्त्युत्कर्षादेव हरिहरादिदेवानामप्युत्कृष्टदेवत्वमित्याशयेनाह-स   
हरिरिति । अजो हिरण्यगर्भः । ब्रह्मा चतुर्मुखः ॥ १४ ॥  
  
अनिलानलचन्द्रार्कवपुः स परमेश्वरः ।  
स एष सर्वगो ह्यात्मा चित्खनिश्चेतनः स्मृतः ॥ १५ ॥  
  
चित्खनिः सर्वचैतन्याकारः ॥ १५ ॥  
  
देवेशो देवभृद्धाता देवदेवो दिवः पतिः ।  
महाचितः समुल्लासं मुह्यन्तीव न केचन ॥ १६ ॥  
  
ये नाम केचन महाचितः समुल्लासं निरतिशयामभिव्यक्तिं प्राप्य न मुह्यन्तीव   
मिथ्यामोहपरवशा न भवन्ति त एते जगति ब्रह्मविष्णुहरादयः परमदेवाः   
प्रसिद्धा इत्यर्थः ॥ १६ ॥  
  
ये नाम ते जगत्येते ब्रह्मविष्णुहरादयः ।  
परस्मात्परिनिर्याता ब्रह्मविष्णुहरादयः ॥ १७ ॥  
  
यस्तु परब्रह्मदेवस्तद्दृष्ट्या गुणैकदेशाभिमानिन एते   
सृष्ट्यादिकार्यार्थमाविर्भूता विस्फुलिङ्गप्राया लक्ष्यन्त इत्याशयेनाह##-  
  
कणास्तप्तायस इव वारिधेरिव बिन्द्ववः ।  
तेष्विव भ्रमभूतेषु जातेष्विव परात्पदात् ॥ १८ ॥  
  
उपाध्युपहितप्राधान्याभ्यां क्रमाद्दृष्टान्तौ । इदं   
चाशास्त्रीयव्यवहारदृशोक्तं विमर्शदृशा तु   
ब्रह्मादीनामप्याविर्भावसर्गादिचेष्टानुग्रहोपदेशब्रह्माण्डाधिपत्य##-  
  
स्थितेषु भ्रमबीजेषु कल्पनाजालकर्तृषु ।  
सहस्रशतशाखेयमविद्योदेति पीवरी ॥ १९ ॥  
  
वेदवेदार्थवेदादिजीवजालजटावली ।  
ततस्तस्या अनन्तायाः प्रसृतायाः पुनः पुनः ॥ २० ॥  
  
वेदा वेदार्थाः सर्गादिक्रमाः साङ्गोपाङ्गक्रियाकलापा उपासनभेदा   
ब्रह्मतत्त्वव्युत्पादनोपायभेदाश्च तदधिकारिणो जीवास्तेषां   
कामकर्मवासनाजननमरणाद्यनर्थजटाश्चेत्येतेषामावली पङ्क्तिरूपा अविद्येति   
पूर्वत्रान्वयः । अविद्याविलासभेदास्त्वानन्त्याद्वक्तुमशक्या इत्याह-तत इति ॥ २० ॥  
  
सम्पन्नदेशकालायाः क्रमः स्याद्वर्णनासु कः ।  
ब्रह्मविष्णुहरादीनामतोऽयं परमः पिता ॥ २१ ॥  
  
वर्णनासु कः पुरुषः क्रमत इति क्रमः समर्थः स्यात् । न कश्चिदित्यर्थः । अथवा   
क्रम्यत इति क्रमः प्रयोजनम् । किं प्रयोजनं स्यान्न किञ्चिदित्यर्थः । यतो   
ब्रह्मविष्ण्वादयोऽपि तदधीनशरीरोपाधिपरिग्रहा अतः अयं चिदात्मा   
महादेवस्तेषामपि पितेत्यर्थः । तथा चाथर्वशिरःश्रुतिः ध्यायीतेशानं   
प्रध्यायितव्यम् । सर्वमिदं ब्रह्मविष्णुरुद्रेन्द्रास्ते सम्प्रसूयन्ते सर्वाणि   
चेन्द्रियाणि सहभूतैः न कारणं कारणानां धाता ध्याता कारणं तु ध्येयः   
सर्वैश्वर्येण सम्पन्नः सर्वेश्वरश्च शम्भुराकाशमध्ये इति ।   
पुराणेष्वप्युक्तम् त्रयस्ते कारणात्मानो जाताः साक्षान्महेश्वरात् । तपसा तोषयित्वा   
तं पितरं परमेश्वरम् । परस्परस्माज्जायन्ते परस्परजयैषिणः ॥ इति ॥ २१ ॥  
  
मूलबीजं महादेवः पल्लवानामिव द्रुमः ।  
सर्वसत्त्वाभिधः सर्वः सर्वसंवेदनैककृत् ॥ २२ ॥  
  
महत्यपरिच्छिन्ने आत्मज्ञानयोगैश्वर्ये महीयते पूज्यते सर्वोत्कर्षेण वर्तत इति   
महादेवः । तथा च श्रुतिः यः सर्वान्भावान्परित्यज्यात्मज्ञानयोगैश्वर्ये महति   
महीयते तस्मादुच्यते महादेवः इति । सर्वेषां सत्त्वानां बलानि अभिधाश्च यस्य ॥ २२   
॥  
  
सर्वसत्ताप्रदो भास्वान्वन्द्योऽभ्यर्च्यश्च तद्विदः ।  
प्रत्यक्षवस्तुविषयः सर्वत्रैव सदोदितः ॥ २३ ॥  
  
तद्विदस्तं परिचितवतः पुंसः प्रत्यक्षं प्रतीन्द्रियं प्रतिवस्तु च स्फुरद्रूपत्वात्स   
एव विषयो नान्यः ॥ २३ ॥  
  
संवेदनात्मकतया गतया सर्वगोचरम् ।  
न तस्याह्वानमन्त्रादि किञ्चिदेवोपयुज्यते ॥ २४ ॥  
  
सन्निधानार्थमाह्वानं प्रकाशनार्थं च मन्त्रा उपयुज्यन्ते । सर्वगते सदा   
स्फूर्तिरूपे तु तस्मिन्नाह्वानमन्त्रयोः प्रयोजनमस्तीति भावः ।   
आदिपदात्प्रतिष्ठापनावगुण्ठनावरोधनादिपरिग्रहः ॥ २४ ॥  
  
नित्याहूतः स सर्वस्थो लभ्यते सर्वतः स्वचित् ।  
यां यां वस्तुदशां याति तत एव मुने शिवम् ॥ २५ ॥  
  
तत एव लभ्यते ॥ २५ ॥  
  
स्वरूपं समवाप्नोति रूपालोकमनोदृशाम् ।  
आद्यं पूज्यं नमस्कार्यं स्तुत्यमर्घ्यं सुरेश्वरम् ॥ २६ ॥  
  
रूपाणां तदालोकनानां तन्मननलक्षणानां मनसां तत्साक्षिदृशश्च   
स्वरूपं स्वयमेव आप्नोति धत्ते नान्यदित्यर्थः । अतस्तमेव   
सर्वपूजादिव्यवहाराणामाद्यं पुरःस्फूर्तिकं देवं पूजादियोग्यं विद्धि ॥ २६ ॥  
  
एनं तं विद्धि वेद्यानां सीमान्तं महतामपि ।  
एतमात्मानमालोक्य जराशोकभयापहम् ।  
सम्भृष्टबीजवज्जन्तुर्न भूयः परिरोहति ॥ २७ ॥  
  
एवं वेद्यानामप्ययमेव सीमेत्याह-एनमिति ॥ २७ ॥  
  
सकलजन्तुषु यत्त्वभयप्रदं विदितमाद्यमुपास्यमयत्नतः ।  
त्वमजमात्मगतं परमं पदं भवसि किं परिमुह्यसि दृष्टिषु ॥ २८ ॥  
  
यत् सकलजन्तुषु विदितं सत् अभयप्रदं यत्सर्वस्मादाद्यं यत् अयत्नत उपास्यं   
तदजं पदं त्वमेव भवसि अतः किं बाह्यदृष्टिषु परिमुह्यसीत्यर्थः ॥ २८ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
महादेवस्य पूज्यसीमान्तत्वकथनं नाम पञ्चत्रिंशः सर्गः ॥ ३५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
महादेवस्य पूज्यसीमान्तत्वकथनं नाम पञ्चत्रिंशः सर्गः ॥ ३५ ॥  
  
# ०३६
षट्त्रिंशः सर्गः ३६  
  
ईश्वर उवाच ।  
  
ततश्चिद्रूपमेवैकं सर्वसत्तान्तरास्थितम् ।  
स्वानुभूतिमयं शुद्धं देवं रुद्रेश्वरं विदुः ॥ १ ॥  
  
सर्वविश्वोद्भवात्तस्य सर्वाकारेण च स्थितेः ।  
सर्वास्पर्शाद्विशुद्धेश्च सर्वैश्वर्यं प्रपञ्च्यते ॥   
  
यत एतमात्मानमालोक्य न भूयः परिरोहति ततो हेतोर्दृष्टमात्रः संसाररुजं   
द्रावयतीति रुद्रः स चासौ ईष्टे सर्वस्य जगत इतीश्वरः स्वामी तं विदुर्ब्रह्मविदः ।   
तथा च श्रुतिः स दृष्टो मृडयाति नः । ध्रुवा अस्मिन्गोपतौ स्यात् इति ॥ १ ॥   
  
बीजं समस्तबीजानां सारं संसारसंसृतेः ।  
कर्मणां परमं कर्म चिद्धातुं विद्धि निर्मलम् ॥ २ ॥  
  
चिद्धातुं चित्सारम् ॥ २ ॥  
  
कारणं कारणौघानामकारणमनाविलम् ।  
भावनं भावनौघानामभाव्यमभवात्मकम् ॥ ३ ॥  
  
क्रियाशक्त्याः कारणम् । स्वसत्तया सर्वभावानां भावनं सत्ताप्रदम्   
परमार्थतस्तु अकारणमभाव्यमभवात्मकं च ॥ ३ ॥  
  
चेतनं चेतनौघानां चेतनात्मनि चेतनम् ।  
स्वं चेत्यचेतनं चेत्यपरमं भूरिभावनम् ॥ ४ ॥  
  
चेतनौघानां सर्वबुद्धिवृत्तीनां चेतनं प्रकाशकम् । चेतनात्मनि जीवेऽप्यन्तः   
सारभूतं चेतनं चिद्रूपम् । स्वं प्रत्यग्भूतं चेत्यानां बाह्यवेद्यानामपि   
चेतनं बुद्धिवृत्तिव्याप्तिकृताभिव्यक्त्या प्रथयितारम् । चेत्यानां   
परममधिष्ठानतत्त्वभूतम् । भूरिभावनं आत्मानमेव मायया बहुत्वेन   
भावितवन्तम् ॥ ४ ॥  
  
आलोकालोकममलमनालोक्यमलोकजम् ।  
आलोकं बीजबीजौघं चिद्घनं विमलं विदुः ॥ ५ ॥  
  
आलोकानां चक्षुरादीनामादित्यादीनां चालोकं प्रकाशकम् । तच्छुक्लं ज्योतिषां   
ज्योतिः इति श्रुतेः । अनालोक्यं चक्षुःसूर्याद्यप्रकाश्यम् । आलोकजमलौकिकम् । आलोकं   
प्रकाशम् । एकमेव बीजं बीजौघात्मना स्थितम् ॥ ५ ॥  
  
असत्यं सन्मयं शान्तं सत्यासत्यविवर्जितम् ।  
महासत्तादिसत्तान्ते चिन्मात्रं विद्धि नेतरत् ॥ ६ ॥  
  
न विद्यते सत् पृथिव्यप्तेजोवाय्वाकाशं च यत्र । सत्येन व्यावहारिकेणासत्येन   
प्रातिभासिकेन चावस्थात्रयेण विवर्जितम् । महासत्ता जगत्सत्ता आदिसत्ता   
कारणाव्याकृतसत्ता तयोरन्ते बाधे तत्साक्षि यच्चिन्मात्रं तदेव विद्धीत्यर्थः ॥ ६ ॥  
  
स्वयं भवति रागात्मा रञ्जको रञ्जनं रजः ।  
स्वयमाकाशमप्याशु कुड्यं भवति मण्डितम् ॥ ७ ॥  
  
रञ्जनबीजावस्थायां रागात्मा विषयस्मृतौ चित्तक्षोभकत्वाद्रजकः ।   
विषयसम्बन्धे रञ्जनम् । तद्वियोगे चित्तमालिन्यहेतुत्वाद्रजः । आकाश अमूर्तरूपोऽपि   
कुड्यं मूर्तं चित्रादिरञ्जितं भवति ॥ ७ ॥  
  
अस्मिंश्चिच्चेतसि स्फारे जगन्मरुमरीचयः ।  
स्फुरिताः प्रस्फुरिष्यन्ति प्रस्फुरन्ति च कोटयः ॥ ८ ॥  
  
स्वसत्तामात्रसम्पन्नं पदमस्मिन्स्वतेजसि ।  
न किञ्चन च सम्पन्नमन्यदौष्ण्यादिवानले ॥ ९ ॥  
  
अस्मिन्स्वतेजसि स्वप्रकाशे स्वसत्तामात्रेण जगत्पदं सम्पन्नमपि किञ्चन न   
सम्पन्नं वस्त्वन्तराभावाद्यथा अनले ज्वालाङ्गारविस्फुलिङ्गप्रभादिवैचित्र्यं   
सम्पन्नमपि औष्ण्यैकस्वभावाद्वह्नेरन्यन्न तद्वदित्यर्थः ॥ ९ ॥  
  
गर्भीकृतमहामेरुं परमाणुसमं विदुः ।  
आच्छादितमहामेरुं परमाणुसमं विदुः ॥ १० ॥  
  
अत एव अणोरणीयान्महतो महीयान् इति श्रुतिः सर्वविरुद्धधर्माणां तत्र समावेशं   
दर्शयतीत्याशयेनाह-गर्भीकृतेति । गर्भीकरणं गौणमिति   
शङ्कावारणायाच्छादितेत्यर्धेन तद्व्याख्यानम् ॥ १० ॥  
  
गर्भीकृतमहाकल्पो निमेषोऽसावुदाहृतः ।  
आक्रान्तकल्पेनानेन न सन्त्यक्ता निमेषता ॥ ११ ॥  
  
कालतोऽप्यस्मिन्दैर्ध्यसौक्ष्म्यमविरुद्धमित्याह-गर्भीकृतेति । आक्रान्तः   
सर्वतोव्याप्तः कल्पो द्विपरार्धान्तकालो येन । अत्रापि प्राग्वदपौनरुक्त्यम् ॥ ११ ॥  
  
वालाग्रकादप्यणुना व्याप्तानेनाखिला मही ।  
सप्ताब्धिवसनाप्युर्वी [वलनापीति इति पाठः ।] नास्यान्तमधिगच्छति ॥ १२   
॥  
  
उक्तं प्रपञ्चयति-वालाग्नेत्यादिना ॥ १२ ॥  
  
अकुर्वन्नेव संसाररचनां कर्तृतां गतः ।  
कुर्वन्नेव महाकर्म न करोत्येव किञ्चन ॥ १३ ॥  
  
द्रव्यमप्येष निर्द्रव्यो निर्द्रव्योऽपि हि द्रव्यवान् ।  
अकायोऽपि महाकारो महाकायोऽप्यकायवान् ॥ १४ ॥  
  
महाकायो ब्रह्माण्डशरीरः ॥ १४ ॥  
  
अद्याप्येष सदा प्रातः प्रातरप्यद्यतां गतः ।  
न वाद्यमद्य न प्रातस्त्वद्य प्रातश्च वा सदा ॥ १५ ॥  
  
अद्यशब्दवाच्यषष्टिघटिकात्मकोऽपि प्रातः आद्यत्रिमुहूर्तमात्रात्मा परमार्थतस्तु   
न वा आद्यं मुहूर्त न वा अद्य नापि प्रातः । अद्यप्रातरादिशब्दानां यदि   
तत्तदधिष्ठानचिति लक्षणा तदा सदैव स तत्तच्छब्दयोग्य इत्यर्थः ॥ १५ ॥  
  
भिण्डिं भिण्डिं खिले मत्ता पुरुपिच्छिलिसालघम् ।  
विविच्चलित्सदालोका लासो गुलुगुलुः शिली ॥ १६ ॥  
  
एवमुन्मत्तबालादिप्रलपितनिरर्थकापशब्दजालमपि स एवेति तेषु कांश्चिदनुकृत्य   
दर्शयति-भिण्न्डिमिति ॥ १६ ॥  
  
इत्याद्यनर्थकं वाक्यं तथा सत्यं स एव च ।  
न तदस्ति न यत्सत्यं न तदस्ति न यत्त्वसौ [न यन्मृषा इति पाठः ।] ॥   
१७ ॥  
  
तथा सत्यं सार्थकं वेदशास्त्रादिशब्दजालमपि स एव । उक्तं सर्वं पिण्डीकृत्य   
व्यतिरेकमुखेनाप्याह-न तदस्तीति ॥ १७ ॥  
  
यस्मिन्सर्वं यतः सर्वं यः सर्वं सर्वतश्च यः ।  
यश्च सर्वमयो नित्यं तस्मै सर्वात्मने नमः ॥ १८ ॥  
  
अयमेव प्रह्लादेनापि प्राग्दृष्ट्वा प्रणत इति स्मारयन्नुपसंहरति-यस्मिन्निति ॥   
१८ ॥  
  
यत्रान्तरालगहनेन विलासवत्या हेलाविलोलघनसर्जितयामलेन ।  
मल्लेन पल्लवदलामलमालितानां लक्ष्मीलताऽविरलिता वलितेव मुष्टिः ॥ १९ ॥  
  
यात्रारोपादसतोऽपि सत्ता भवतीति यदुक्तं सत्सम्भावनाय यथा यत्रानर्थका अपि   
श्लोकाः सार्थका भवन्तीति दृष्टान्तप्रदर्शनमभिप्रेत्यानर्थकं   
श्लोकमुदाहरति-यत्रेति । यत्र इत्यादिकानां शब्दानामर्थश्रीः सत्यरूपिणीति   
उत्तरसर्गाद्येनान्वयस्तत्रैतद्व्याख्यास्यामः ॥ १९ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० परमेश्वरवर्णनं नाम षट्त्रिंशः सर्गः ॥ ३६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
परमेश्वरवर्णनं नाम षट्त्रिंशः सर्गः ॥ ३६ ॥  
  
# ०३७
सप्तत्रिंशः सर्गः ३७  
  
ईश्वर उवाच ।  
  
इत्यादिकानां शब्दानामर्थश्रीः सत्यरूपिणि ।  
तस्मिन्सर्वेश्वरे सर्वसत्तामणिसमुद्गके ॥ १ ॥  
  
सद्योगादसतां सत्ता शिवस्यानन्तशक्तयः ।  
प्रधानशक्तेर्नियतेर्नृत्यं चात्रोपवर्ण्यते ॥  
  
यस्मिन्नीश्वरे इत्यादिकानां सर्गान्तोदाहृतश्लोकप्रभृतीनां शब्दानामर्थश्रीः   
सत्यरूपिणी सत्यप्राया भवति तस्मिन्सर्वजगत्सत्तालक्षणस्य मणेः समुद्गके   
सम्पुटप्राये मायाशबले सर्वेश्वरे का विमलाभासाः शक्तयो न कचन्तीति   
परेणान्वयः । तस्य श्लोकस्य लोकतः परमार्थतश्च यथा सत्यार्थता तथा वर्ण्यते ।   
तत्र लोकतस्तावत्कश्चिद्वृक्षोऽनेन वर्ण्यते । पल्लवैः   
किसलयैर्दलैर्हरितपत्रैश्चामलैरम्लानैर्मालितानां लतानां मल्लेन कान्तेन । सर्वतो   
लताभिरालिङ्गितेनेति यावत् । अत एवान्तरालेषु स्कन्धकोटरशाखान्तरालेषु करालेषु   
गहनेन दुष्प्रवेशेन । दुरारोहेणेति यावत् । स्वयं चामलेन अम्लानेनानेन तरुणा   
पुष्पफलपल्लवभ्रमरखगादिसमृद्ध्या विलासवत्या हेलया अवहेलनेन विलोलानि   
तरलितानि घनानां मेघानां   
विद्युत्संवलनस्निग्धशिशिरश्यामतासौन्दर्यातिशयविभ्रमसर्जितानि यया ।   
गर्जितयेति पाठे सौन्दर्यातिशयाभिमानप्रयुक्तगर्जनानि ययेति योज्यम् । अथाविधया   
स्वलक्ष्म्या वृक्षान्तरेषु वनान्तरेषु सर्वजगति वा प्रसिद्धा लक्ष्मीलता   
स्वात्मन्येवोपसङ्ग्रहाद्वलिता सङ्कोचिता मुष्टिरिवाऽविरलिता घनीकृतेत्यर्थः । अथवा   
भगवान् विष्णुरत्र वर्ण्यते । पल्लवैर्दलैऽस्चामलया वनमालया मालितानं   
पुरुषाणां मध्ये मल्लेन श्रेष्ठेनामलेन परमार्थतो वसनभूषणादिना च   
निर्मलेन । अन्तराले जठरे चतुर्दशभुवनभरितत्वाद्गहनेन विष्णुना   
जगन्मोहनसौन्दर्यविलासवत्या प्राग्वदेव हेलाविलोलघनगर्जितया स्वदेहलक्ष्म्या   
स्वमालिङ्गन्ती लक्ष्मीलक्षणाललनापि वलिता मुष्टिरिवाविरलिता अपृथक्कृतेत्यर्थः ।   
परमार्थतोऽप्यन्तरालेविचित्रकामकर्मवासनागहनेनाज्ञानलक्षणेन गलेन   
पल्लवप्रायैः सूक्ष्मभूतैस्तत्कार्यैर्दलप्रायैः स्थूलभूतैर्भुवनमदैश्च   
[भुवनामोदैरित्यपि पाठः ।] मालितानां जगतां या लक्ष्मीलता सा हेलया   
लीलया नभसि विलोलानां घनानां गर्जितमिव गर्जितं यस्यास्तथाविधया   
महावाक्यश्रुत्या विलसनं विलासस्तद्वत्या ब्रह्मविद्याकरिण्या मल्लेन   
प्रतिमल्लताडनाय वलिता मुष्टिरिव अविरलिता चिदेकघनीकृता ।   
एवमर्थान्तराण्यप्यस्य श्लोकस्य सुधीभिरूह्यानि । इत्यादिकानामित्यत्र   
आदिपदादनर्थकत्वेन प्रसिद्धतमानि जरद्गवदशदाडिमादिवाक्यानि गृह्यन्ते ।   
जरद्गवः कम्बलपादुकाभ्यां द्वारि स्थितो गायति मद्रकाणि । तं ब्राह्मणी   
पृच्छति पुत्रकामा राजन् रुमायां लशुनस्य कोऽर्घः ॥ अस्यापि लौकिकः   
पारमार्थिको वार्थो ब्रह्मसत्तयैव कल्पयितुं शक्यते । तथाहि । लौकिकस्तावत्##-  
वाहीकः स्वगृहद्वारि स्थितः सन्मद्रकाणि मद्रदेशप्रसिद्धगीतानि गायति । तं   
काचिल्लशुनचिकित्स्यरोगयुक्तेन पुत्रेण सह लवणाकरं प्रति केनचिदावश्यकेन   
कार्येण गमिष्यन्ती तत्र पुत्रजीवनकामा ब्राह्मणी लवणाकरादयमागत इति लोकेभ्यः   
श्रुत्वा हे राजन्निति सबहुमानं सम्बोध्य रुमायां लवणाकरे लशुनस्य कोऽर्घः   
किं समर्घं लशुनमुत महर्घमिति पृच्छतीत्यर्थः । पारमार्थिकोऽपि##-  
विषयभोगार्थ स्थितो जरद्गवसदृशो जीवो वैषयिकाण्येव मद्रकाणि   
स्त्रीपुत्रादिमङ्गलगीतानि बहिर्मुखो गायति न मनागपि स्वतत्त्वं दिदृक्षते   
तमेतादृशमुपलभ्य पुन्नाम्नः संसारनरकान्नायत इति पुत्रो   
ब्रह्मात्मताबोधस्तत्कामा ब्राह्मणीव [भुवनामोदैरित्यपि पाठः ।]   
ब्राह्मणी श्रुतिः पृच्छति-हे राजन् स्वयं ज्योतिष्ट्वेन विराजमान स्वचैतन्येन   
सर्वं जगद्रञ्जयंश्च हे आत्मन् रुमायां   
सर्वाविद्याकामकर्मबीजविनाशकत्वाल्लवणाकरोषरप्राये त्वत्स्वरूपे परमशुद्धे   
अत्यन्तापवित्रत्वाद्ब्राह्मणाभोग्यलशुनतुल्यस्य भोग्यस्य कोऽर्घो मौल्यविचारस्तव ।   
तस्मात्परित्यज्य बाह्यदृष्टिं स्वात्मारामो भवेत्याशयेन कोऽयमात्मेति   
वयमुपास्महे । कतरः स आत्मा किं कारणं ब्रह्म कुतः स्म जाताः इत्यादि   
पृच्छतीत्यर्थः । एवं दशदाडिमादिवाक्येष्वप्यर्थसत्ता ऊह्या । भिण्डिं   
भिण्डिमिति श्लोकस्य तु   
बालमत्ताद्यव्यक्तजल्पितानुकरणस्यानुकार्यैरेवार्थैरर्थवत्ता । अनुकार्यस्य   
त्वव्यक्तत्वादेव न वाक्यतेति ॥ १ ॥  
  
का नाम विमलाभासास्तस्मिन्परमचिन्मणौ ।  
न कचन्ति विचिन्वन्ति विचित्राणि जगन्ति याः ॥ २ ॥  
  
या बीजशक्तयो जगन्ति विचिन्वन्ति आरोपयन्ति ताः शक्तयः का नाम विमलाभासाः   
स्फुटा भूत्वा न कचन्ति नाविर्भवन्ति ॥ २ ॥  
  
एषा बीजकणान्तस्था चित्सत्ता स्ववपुर्मयम् ।  
लब्ध्वा मृत्कालवार्यादि करोत्यङ्कुरमोदनम् ॥ ३ ॥  
  
ताः शक्तीरेव युक्त्योदाहरति-एषेत्यादिना । व्रीह्यादिबीजकणान्तस्था एषा ऐश्वरी   
चित्सत्ता क्षेत्रे परिष्कृतमृत्कालवार्यादिसहकारिकारणानि लब्ध्वा   
प्रथममङ्कुरं करोति क्रमेण तण्डुलीभूय साक्षात्पुरुषभोज्यमोदनं   
करोतीत्यर्थः ॥ ३ ॥  
  
फेनावर्तविवर्तान्तर्वर्तिनी रसरूपिणी ।  
कठिनेन्द्रियसम्बन्धे करोति स्पन्दमम्भसाम् ॥ ४ ॥  
  
फेनाः आवर्ताः विवर्ताश्च अन्तर्वर्तिनो यस्याः । तेष्वन्तर्वर्तिनी अनुगता वा   
रससामान्यरूपिणी ऐश्वरशक्तिः कठिनशिलातलादिसम्बन्धे   
निम्नदेशोपसर्पणलक्षणे जिह्वेन्द्रियसंयोगे तूदरोपसर्पणरूपं स्पन्दं करोति ॥ ४   
॥  
  
एषा कुसुमगुच्छेषु रसरूपेण संस्थिता ।  
कचति घ्राणरन्ध्रेषु करोति परिफुल्लताम् ॥ ५ ॥  
  
रसरूपेण मकरन्दसंवलितगन्धरूपेण नासापुटयोः परिफुल्लताम् ॥ ५ ॥  
  
शिलाङ्गस्था [चित्सत्ता तु शिलाङ्गाभामिति पाठः । मूलस्थपाठे तु चित्सत्तेति   
विशेष्यमुपक्रमलब्धमिति बोध्यम् ।] शिलाङ्गाभामसतीं सत्यतापदम् ।  
सर्गाधारदशां धत्ते गिरीन्द्रः स्थितिलीलया ॥ ६ ॥  
  
शिलाङ्गा प्रतिमा तदाभाम् । शिलाव्यतिरेकेण पृथगसतीम् ।   
व्यावहारिकसत्यतापदम् । सृज्यत इति सर्गः कार्यं तदाधारः शिलेति   
भेदविकल्पदशामविकृतैव धत्ते । यथा अविकृतो   
गिरीन्द्रस्तृणवृक्षलतादिकार्याणि धत्ते तद्वदित्यर्थः ॥ ६ ॥  
  
पगे नो। ८६० अन्द् ८६१ रेपेअत्   
  
पवनस्पन्दकोशात्मरूपिणीव त्वगिन्द्रियम् ।  
संसाधयत्यात्मसुतं पितेवात्मतयानया ॥ ७ ॥  
  
एवं पवनलक्षणो यः स्पन्दानां सर्वक्रियाणां कोशस्तदात्मस्वरूपा त्वगिन्द्रियं   
स्पर्शग्रहणाय संसाधयत्यनुकूलयति । यथा पिता आत्मसुतं स्वकार्ये प्रवर्तयति   
तद्वत् । अनया रीत्या इन्द्रियान्तरेष्वपि प्रवृत्तिशक्तयो बोध्या इत्यर्थः ॥ ७ ॥  
  
अशेषसारसम्पिण्डमध्यात्मानं स्वसिद्धये ।  
भावयित्वा नकिञ्चित्त्वमिव खत्वं करोत्यलम् ॥ ८ ॥  
  
यथा प्रवृत्तिशक्त्या संसरति तथा निवृत्तिशक्त्या अशेषस्य जगतः साराणां   
सत्तानां सम्पिण्डं एकघनमात्मानमधिकृत्य श्रवणमननाद्युपायैः   
स्वसिद्धये मोक्षाय भावयित्वा नेतिनेतीति सर्वप्रतिषेधेन नकिञ्चित्त्वं शून्यत्वमिव   
सर्वस्य करोति ॥ ८ ॥  
  
स्वसत्ताप्रतिबिम्बाभमाकाशमुकुरोदरे ।  
धत्ते कल्पनिमेषाङ्कं कालाख्यममलं वपुः ॥ ९ ॥  
  
आमहापञ्चमेशानं परिणाममया इमे ।  
इदमित्थमिदं नेति नियतिर्भवति स्वयम् ॥ १० ॥  
  
सर्वशक्तिभेदानेकीकृत्य तत्कार्येयत्तामवधारयति-आमहेति । ब्रह्मा विष्णुश्च   
रुद्रश्च ईश्वरश्च सदाशिवः इत्युत्कर्षपरम्परायां पञ्चममीशानं   
सदाशिवमभिव्याप्य नियतिः सर्वकार्यव्यवस्थापिका मूलशक्तिः ॥ १० ॥  
  
साक्षिणि स्फार आभासे गृहे दीप इव क्रियाः ।  
सत्ये तस्मिन्प्रकाशन्ते जगच्चित्रपरम्पराः ॥ ११ ॥  
  
कथं तन्नियतिः स्वयं भवतीति चेन्नियमेन तत्प्रथाहेतुत्वादित्याह-साक्षिणीति ।   
स्फारेऽपरिच्छिन्ने । आभासे ज्योतिषि ॥ ११ ॥  
  
परमाकाशनगरनाट्यमण्डपभूमिषु ।  
स्वशक्तिवृत्तं संसारं पश्यन्ती साक्षिवत्स्थिता ॥ १२ ॥  
  
आकाशनगरं गन्धर्वपुरं तत्रत्यनाट्यमण्डपभूमिप्रायजाग्रदादिषु ॥ १२ ॥  
  
श्रीवसिष्ठ उवाच ।  
  
शिवस्यास्य जगन्नाथ शक्तयः काः कथं स्थिताः ।  
साक्षिता का च किं तासां वृत्तं स्यात्कियदेव तत् ॥ १३ ॥  
  
का इति सामान्यविषयभागप्रश्नः । कथमिति प्रातिस्विकप्रकारभेदप्रश्नः ॥ १३ ॥ १४ ॥  
  
ईश्वर उवाच ।  
  
अप्रमेयस्य शान्तस्य शिवस्य परमात्मनः ।  
सौम्य चिन्मात्ररूपस्य सर्वस्यानाकृतेरपि ॥ १४ ॥  
  
इच्छासत्ता व्योमसत्ता कालसत्ता तथैव च ।  
तथा नियतिसत्ता च महासत्ता च सुव्रत ॥ १५ ॥  
  
सोऽकामयत बहु स्याम् इति श्रुतेः प्रथममिच्छासत्ताभिव्यक्ता ततो व्योमाभिव्यक्तौ   
तत्सत्ता तत्र कालात्मनः सूत्रस्याभिव्यक्तौ कालसत्ता ततो   
नियतसंस्थानभूतभौतिकाविर्भावे नियतिसत्ताभिव्यज्यते तासु सर्वास्वनुगता   
महासत्तेति भावः ॥ १५ ॥  
  
ज्ञानशक्तिः क्रियाशक्तिः कर्तृताऽकर्तृतापि च ।  
इत्यादिकानां शक्तीनामन्तो नास्ति शिवात्मनः ॥ १६ ॥  
  
ऐश्वरानसाधारणशक्तिभेदानुक्त्वा जीवसाधारणांस्तानाह-ज्ञानशक्तिरिति ।   
कर्तृता प्रवृत्तिशक्तिरकर्तृता निवृत्तिशक्तिश्च क्रियाशक्तेरवान्तरभेदौ ।   
यद्यपीच्छाशक्तिरपि जीवेऽस्ति तथापि ज्ञानेश्वरवत्क्रियां विना स्वविषयं साधयतीति   
क्रियाशक्तिपरवशा तत्रैवान्तर्भूतेति भावः । इति सामान्येन परिगणिता अपि   
प्रातिस्विकरूपेण गणयितुमशक्या इत्याह-इत्यादिकानामिति । एतेन   
चतुर्थप्रश्नस्याप्युत्तरमुक्तमेव ॥ १६ ॥  
  
श्रीवसिष्ठ उवाच ।  
  
शक्तयः कुत एवैता बहुत्वं कथमासु च ।  
उदयश्च कथं देव भेदाभेदश्च कीदृशः ॥ १७ ॥  
  
अद्वितीये शक्तिशक्तिमत्त्वभेदे एव निमित्तं दुर्वचम् दूरे   
शक्त्यवान्तरभेदवैचित्र्यादीति मन्यमानो वसिष्ठ आक्षिपति-शक्तय इति ।   
शक्तितद्वतोर्भेदोऽभेदश्च विरुद्धः कीदृशः । किमुपपत्तिक इत्यर्थः ॥ १७ ॥  
  
ईश्वर उवाच ।  
  
शिवस्यानन्तरूपस्य सैषा चिन्मात्रतात्मनः ।  
एषा हि शक्तिरित्युक्ता तस्माद्भिन्ना मनागपि ॥ १८ ॥  
  
मायिकविकल्पककल्पनाप्रयुक्तचिद्भेदा एव शक्तय इत्युच्यन्ते ते वस्तुतः   
शिवादभिन्ना एवेति न कश्चिद्विरोध इत्याशयेनेश्वरः समाधत्ते-शिवस्येति ।   
अनन्तरूपस्येति । माया हि स्वरूपतोऽनन्तं शिवं गुणतः शक्तितः कार्यतश्चानन्तं   
कुर्वाणा तस्यानन्त्यं वर्धयतीव न तु विहन्तीति भावः । मनागपि विकल्पनाद्भिन्ना   
न वस्तुत इत्यर्थः ॥ १८ ॥  
  
ज्ञत्वकर्तृत्वभोक्तृत्वसाक्षित्वादिविभावनात् ।  
शक्तयो विविधं रूपं धारयन्ति बहूदकम् ॥ १९ ॥  
  
विभावनाद्विकल्पनात् । तरङ्गादिभेदविकल्पैर्बहु उदकमिव बहूदकम् ॥ १९ ॥  
  
एवं जगति नृत्यन्ति ब्रह्माण्डे नृत्यमण्डपे ।  
कालेन नर्तकेनेव क्रमेण परिशिक्षिताः ॥ २० ॥  
  
ऋतुमासादिकालनियतिक्रमेण परिशिक्षिता नटा इव ॥ २० ॥  
  
यैषा परपराभासा सैषा नियतिरुच्यते ।  
क्रियाथ कृतिरिच्छा वा कालेत्यादिकृताभिधा ॥ २१ ॥  
  
पराभिधाना परार्धद्वयकाला । अपराभिधाना अवान्तरकल्पतदवयवरूपा । सा   
ईश्वरस्य क्रियेति कृतिर्यत्न इति अथवा इच्छेति कामं वादिनः कल्पयन्तु अस्माभिः   
कलनामात्रत्वात्कालः कल्पनात्कल्प इति विकल्पपर्यायनामभिरेव कृताभिधेत्यर्थः   
॥ २१ ॥  
  
आमहारुद्रपर्यन्तमिदमित्थमिति स्थितेः ।  
आतृणापद्मजस्पन्दं नियमान्नियतिः स्मृता ॥ २२ ॥  
  
तस्यां कालशक्तौ नियतिपदं व्युत्पादयति-आमहेति । द्विविधो हि नियमः ।   
इदमित्थं संस्थानमित्याकारनियमो विकारनियमश्च । तत्राद्य आतृणं   
आमहारुद्रपर्यन्तम् द्वितीयस्तु आतृणमापद्मजस्पन्दमित्युभयथा   
नियमनान्नियतिशब्दवाच्येत्यर्थः ॥ २२ ॥  
  
नियतिर्नित्यमुद्वेगवर्जिताऽपरिमार्जिता ।  
एषा नृत्यति वै नृत्यं जगज्जालकनाटकम् ॥ २३ ॥  
  
यावत्तत्त्वबोधेनाऽपरिमार्जिता तावन्नृत्यतीत्यर्थः ॥ २३ ॥  
  
नानारसविलासाढ्यं विवर्ताभिनयान्वितम् ।  
कल्पक्षणहतानेकपुष्करावर्तघर्घरम् ॥ २४ ॥  
  
तन्नृत्ये नाटकलक्षणानि दर्शयति-नानेत्यादिना । कल्पः प्रलयस्तल्लक्षणे   
नाट्योपरमक्षणे हता विद्युदाघातवादिता अनेके पुष्करावर्ताख्या मेघा एव   
घर्घरा वाद्यभेदा यत्र ॥ २४ ॥  
  
सर्वर्तुकुसुमाकीर्णं धारागोलकमन्दिरम् ।  
भूयोभूयः पतद्वर्षभूरिस्वेदजलोत्करम् ॥ २५ ॥  
  
धारा वर्षधारास्तद्युक्तं ब्रह्माण्डगोलकमेव महानाट्यमन्दिरं यस्य ॥ २५ ॥  
  
पयोदपल्लवालोलनीलाम्बरकृतभ्रमम् ।  
पूर्णं संशुद्धसप्ताब्धिरत्नौघवलयाकुलम् ॥ २६ ॥  
  
पयोदा मेघा एव पल्लवा दशाप्रान्तास्तैरालोलं यन्नीलमम्बरमाकाशं तदेव   
श्लेषान्नीलवस्त्रं तेन कृता दिनरात्र्यादिनानावेषभ्रमा यत्र ।   
संशुद्धैर्निर्णिक्तैः सप्ताब्धिलक्षणैः रत्नौघखचितवलयैराकुलम् ॥ २६ ॥  
  
यामपक्षदिनप्रेक्षाकटाक्षोद्भासिताम्बरम् ।  
मज्जनोन्मज्जनव्यग्रकुलाद्रिकुलशेखरम् ॥ २७ ॥  
  
मज्जनं वलयैस्तिरोधानम् उन्मज्जनमुद्घाटनं ताभ्यां व्यग्राणि   
कुलाद्रिकुलान्येव शेखराणि शिरोग्राणि यत्र ॥ २७ ॥  
  
भ्रमच्छशिमणिप्रोतगङ्गामुक्ताफलत्रयम् ।  
सन्दृष्टादृष्टसन्ध्याभ्रविलोलकरपल्लवम् ॥ २८ ॥  
  
मुक्ताफलत्रयपदेन हारत्रयं लक्ष्यते ॥ २८ ॥  
  
अनारतरणल्लोललोकालङ्कारकोमलम् ।  
भूरिभूतलपातालनभस्तलपदक्रमम् ॥ २९ ॥  
  
लोका जना भुवनानि वा तल्लक्षणैरलङ्कारैः कोमलं मञ्जुलम् । पदैः क्रम्यन्त इति   
पदक्रमाः नटीपादविन्यासस्थानादिभेदाः ॥ २९ ॥  
  
मग्नोन्मग्नमहानेकताराघर्मकणोत्करम् ।  
चन्द्रार्ककुण्डलस्पन्दस्मितस्फुटनभोमुखम् ॥ ३० ॥  
  
मग्ना अस्तमिता उन्मग्ना उदिताश्च महत्यो भास्वरास्तारा एव घर्मकणोत्कराः   
स्वेदबिन्दुसमूहा यत्र । चन्द्रार्ककुण्डलयोः स्पन्दैः स्मितैरीषद्धास्यैः स्फुटं   
व्यक्तीकृतं नभोलक्षणं नटीमुखं यत्र ॥ ३० ॥  
  
कल्पितानेकब्रह्माण्डकपाटकवितानकम् ।  
सुखदुःखदशादोषभावाभावरसान्तरम् ॥ ३१ ॥  
  
ब्रह्माण्डपदेन तद्भित्तयो लक्ष्यन्ते । ता एव कपाटकानीव वितानकानि तिरस्करिण्यो   
यत्र । लुठन्तः असुरव्याकुलीकृता ऊर्ध्वाधो लोकान्तरव्यूहा एव ध्वनन्तः   
मुक्तागुम्फितदशा उत्तरीयान्तरीयपटपल्लवा यत्र ।   
सुखदुःखयोराविर्भावादिदशास्तन्निमित्तदोषाश्च भावाः स्थायिभावा   
अभावास्तद्भिन्ना विभावाः सञ्चारिभावा रसान्तराणि शृङ्गारादिरसभेदाश्च   
यत्र । स्थायिभावानामेव विभावादिभिर्व्यज्यमानानां   
रसत्वमित्यालङ्कारिकसिद्धान्तादिति भावः ॥ ३१ ॥  
  
अस्मिन्विकारवलिते नियतेर्विलासे संसारनाम्नि चिरनाटकनाट्यसारे   
साक्षी सदोदितवपुः परमेश्वरोऽयमेकः स्थितो न च तया न च तेन भिन्नः ॥ ३२ ॥  
  
एवं नाटकं वर्णयित्वा तद्द्रष्टारं विमर्शे स्वमात्रपरिशेषं परमात्मानं   
दर्शयति-अस्मिन्निति । विकारैः   
प्रसिद्धैर्नाट्यशास्त्रप्रसिद्धस्वेदस्तम्भरोमाञ्चादिविकारैश्च वलिते नियतेर्नट्या   
अस्मिन्संसारनाम्नि चिरनाटकनाट्यसारे विलासे साक्षी साक्षाद्द्रष्टा प्रभुस्थानीयः   
अयं प्रत्यग्रूपः परमेश्वर एक एव स्थितः स च तया नट्या तेन नाट्येन च न   
परमार्थतो भिन्न इत्यर्थः ॥ ३२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
नियतिनृत्यं नाम सप्तत्रिंशः सर्गः ॥ ३७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
नियतिनृत्यं नाम सप्तत्रिंशः सर्गः ॥ ३७ ॥  
  
# ०३८
अष्टत्रिंशः सर्गः ३८  
  
ईश्वर उवाच ।  
  
एष देवः स परमः पूज्य एष सदा सताम् ।  
चिन्मात्रमनुभूत्यात्मा सर्वगः सर्वसंश्रयः ॥ १ ॥  
  
शिवस्यानन्तचिन्मूर्तेर्बहिर्ध्यानेन पूजनम् ।  
ज्ञानेन च महापुण्यन्न् विमुक्तिफलमीर्यते ॥   
  
स एष नियतिनाटकसाक्षी चिदात्मैव परमो देवः ॥ १ ॥  
  
घटे पटे वटे कुड्ये शकटे वानरे स्थितः ।  
शिवो हरो हरिर्ब्रह्मा शक्रो वैश्रवणो यमः ॥ २ ॥  
  
तस्य वक्ष्यमाणप्रकारेण पूजने सर्वदेवपूजनमन्तर्भवतीत्याशयेन तस्य   
सर्वात्मतामाह-घटे इति ॥ २ ॥  
  
बहिरन्तश्च सर्वात्मा सदा स्वात्मा सुबुद्धिभिः ।  
विविधेन क्रमेणैष भगवान्परिपूज्यते ॥ ३ ॥  
  
विविधेन वक्ष्यमाणबाह्याभ्यन्तरभेदेन क्रमेण ॥ ३ ॥  
  
बहिस्तावन्महाबुद्धे क्रमेण परिपूज्यते ।  
येन तच्छृणु तत्त्वज्ञ श्रोष्यस्यन्तःक्रमं ततः ॥ ४ ॥  
  
पूजाक्रमेषु सर्वेषु देहगेहं पवित्रकम् ।  
त्याज्यं देहावबोधात्म परं यत्नात्पवित्रकम् ॥ ५ ॥  
  
शास्त्रोक्तसंस्कारैः स्नानाचमनादिभिश्च पवित्रकमपि देहगेहं यत्नात्त्याज्यम् ।   
देहस्यावबोधः साक्षिचित्प्रकाशस्तद्रूपं परं पवित्रकं यत्नात्परिशोध्य   
ग्राह्यमिति शेषः ॥ ५ ॥  
  
पूजनं ध्यानमेवान्तर्नान्यदस्त्यस्य पूजनम् ।  
तस्मात्त्रिभुवनाधारं नित्यं ध्यानेन पूजयेत् ॥ ६ ॥  
  
पूजनसाधनं क्रिया च ध्यानमेव ॥ ६ ॥  
  
चिद्रूपं सूर्यलक्षाभं समस्ताभासभासनम् ।  
अन्तस्थचित्प्रकाशं स्वमहन्तासारमाश्रयेत् ॥ ७ ॥  
  
समस्तानामाभासानां सूर्यादितेजसां बुद्धिवृत्तीनां च भासनम् । अहन्तायाः   
सारं शोधितमन्तस्थचित्प्रकाशम् ॥ ७ ॥  
  
अपारपरमाकाशविपुलाभोगकन्धरम् ।  
अनन्ताधस्तनाकाशकोशपादसरोरुहम् ॥ ८ ॥  
  
आकाशादपि विपुलाभोगा कन्धरा कण्ठादूर्ध्वभागो यस्य । अनन्तो   
योऽधस्तनाकाशकोशः स पादसरोरोहे यस्य ॥ ८ ॥  
  
अनन्तदिक्तटाभोगभुजमण्डलमण्डितम् ।  
नानाविधमहालोकगृहीतपरमायुधम् ॥ ९ ॥  
  
नानाविधेषु परितो ब्रह्माण्डेषु ये सत्यादयो महान्तो लोकास्ते दिग्भुजगृहीतानि   
परमायुधानि यस्य ॥ ९ ॥  
  
हृत्कोशकोणविश्रान्तब्रह्माण्डौघपरम्परम्   
प्रकाशपरमाकाशपारगापारविग्रहम् ॥ १० ॥  
  
तर्हि ते किं ब्रह्माण्डाद्बाह्याः नेत्याह-हृत्कोशेति । प्रकाशरूपः   
परमाकाशात्तमसः पारगः स्वयमपारो विग्रहः स्वरूपं यस्य ॥ १० ॥  
  
अध ऊर्ध्वं चतुर्दिक्षु विदिक्षु च निरन्तरम् ।  
ब्रह्मेन्द्रहरिरुद्रेशप्रमुखामरमण्डितम् ॥ ११ ॥  
  
इदमप्यधस्तनादिब्रह्माण्डभेदेन ब्रह्मेन्द्रादिभेदादुपपाद्यम् ॥ ११ ॥  
  
इमां भूतश्रियं तस्य रोमालिं प्रविचिन्तयेत् ।  
विविधारम्भकारिण्यस्त्रिजगद्यन्त्ररज्जवः ॥ १२ ॥  
  
भूतश्रियं चतुर्विधभूतशोभाम् । त्रिजगद्गतसर्वपदार्थचेष्टनाय रचिता   
यन्त्ररज्जव इव इच्छाद्याः शक्तयस्तस्य शरीरगा नाड्यश्चिन्तनीयाः ॥ १२ ॥  
  
इच्छाद्याः शक्तयस्तस्य चिन्तनीयाः शरीरगाः ।  
एष देवः स परमः पूज्य एष सदा सताम् ॥ १३ ॥  
  
चिन्मात्रमनुभूत्यात्मा सर्वगः सर्वसंश्रयः ।  
घटे पटे वटे कुड्ये शकटे वानरे स्थितः ॥ १४ ॥  
  
शिवो हरो हरिर्ब्रह्मा शक्रो वैश्रवणो यमः ।  
अनन्तैकपदाधारसत्तामात्रैकविग्रहः ॥ १५ ॥  
  
रूपभेदैरनन्तानां पदानामाधारो वाच्यस्तद्भेदपरित्यागे एकपदस्याधारो   
लक्ष्या या सत्ता तन्मात्रैकविग्रहः ॥ १५ ॥  
  
विवर्तितजगज्जालः कालोऽस्य द्वारपालकः ।  
सशैलभुवनाभोगमिदं ब्रह्माण्डमण्डलम् ॥ १६ ॥  
  
द्वारपालकः अविशुद्धिकाले मनसोऽन्तः प्रवेशनिरोधको विशुद्धौ तु प्रवेशानुकूल   
इति ॥ १६ ॥  
  
देहकोणोऽस्य कस्मिंश्चित्स्वाङ्गावयवतां गतम् ।  
विचिन्तयेन्महादेवं सहस्रश्रवणेक्षणम् ॥ १७ ॥  
  
स्वाङ्गे मायाशबलरूपे । अवयवतामेकदेशताम् । अथवा सर्वप्राणिनां   
श्रवणेक्षणशिरःपाण्याद्यवयवास्तस्यैवेति विश्वरूपं चिन्तनीयमित्याह##-  
  
सहस्रशिरसं शान्तं सहस्रभुजभूषणम् ।  
सर्वत्रेक्षणशक्त्याढ्यं सर्वतो घ्राणशक्तिकम् ॥ १८ ॥  
  
सर्वतः स्पर्शनमयं सर्वतो रसनान्वितम् ।  
सर्वत्र श्रवणाकीर्णं सर्वत्र मननान्वितम् ॥ १९ ॥  
  
सर्वतो मननातीतं सर्वतः परमं शिवम् ।  
सर्वदा सर्वकर्तारं सर्वसङ्कल्पितार्थदम् ॥ २० ॥  
  
तथा चिन्तनेऽप्यसङ्गाद्वयता वस्तुतस्तस्य न विस्मर्तव्येत्याह-सर्वत इति ॥ २० ॥   
  
सर्वभूतान्तरावस्थं सर्वं सर्वैकसाधनम् ।  
इति सञ्चिन्त्य देवेशमर्चयेद्विधिवत्ततः ॥ २१ ॥  
  
सर्वस्य एकं साधनं सत्तास्फूर्तिपदम् । इति उक्तप्रकारेण ॥ २१ ॥  
  
विधानमर्चनस्येदं शृणु ब्रह्माविदां वर ।  
स्वसंविदात्मा देवोऽयं नोपहारेण पूज्यते ॥ २२ ॥  
  
उपह्रियत इत्युपहारो गन्धपुष्पादिस्तेन उपहारेण पूज्यते ॥ २२ ॥  
  
न दीपेन न धूपेन न पुष्पविभवार्पणैः ।  
नान्नदानादिदानेन न चन्दनविलेपनैः ॥ २३ ॥  
  
तदेव प्रपञ्चयति-नेति ॥ २३ ॥  
  
न च कुङ्कुमकर्पूरबोगैश्चित्रैर्न चेतरैः ।  
नित्यमक्लेशलभ्येन शीतलेनाऽविनाशिना ॥ २४ ॥  
  
इतरैश्छत्रचामरदर्पणाद्यर्पणैः ॥ २४ ॥  
  
एकेनैवाऽमृतेनैष बोधेन स्वेन पूज्यते ।  
एतदेव परं ध्यानं पूजैषैव परा स्मृता ॥ २५ ॥  
  
अखण्डसाक्षात्कारवृत्तिधारारूढेन स्वेन स्वात्मकेन बोधेन ।   
पूर्वोक्तचिन्तनमप्येतदङ्गमितीयमेव सर्वपूजाभ्यः प्रधानेत्याशयेनाह##-  
  
यदनारतमन्तस्थशुद्धचिन्मात्रवेदनम् ।  
पश्यञ्शृण्वन्स्पृशञ्जिघ्रन्नश्नन्गच्छन्स्वपन्श्वसन् ॥ २६ ॥  
  
अस्याः कालनियमोऽपि नास्तीति सदैव कार्येत्याह-पश्यन्निति ॥ २६ ॥  
  
प्रलपन्विसृजन्गृह्णन्शुद्धसंविन्मयो भवेत् ।  
ध्यानामृतेन सम्पूज्य स्वयमात्मानमीश्वरम् ॥ २७ ॥  
  
उक्तज्ञानाधारात्मना ध्यानामृतेन ॥ २७ ॥  
  
परमास्वादयुक्तेन मुक्तेन कुसुमेहितैः ।  
ध्यानोपहार एवात्मा [आत्मध्यानं इति पाठः ।] ध्यानं ह्यस्य   
समीहितम् ॥ २८ ॥  
  
परमास्वादयुक्तेनेति अयं भावः-पुष्पादिविषयार्पणं हि देवस्य न   
साक्षादविच्छिन्नसुखार्पणं किन्तु परम्परयाऽल्पतरतदीयसुखाभिव्यञ्जनं   
क्षुधितस्य व्रीहिमुष्ट्यर्पणमिव न तथा प्रीतये भवति । इदं तु प्रतीचः स्वयमेव   
शोधनेन निरतिशयानन्दरूपतामाविर्भाव्य तस्य नित्यनिरतिशयस्यात्यन्तैकरस्येन   
शिवायार्पणरूपं पूजनं परमास्वादनयुक्तमिति तदेव तादृशदेवस्यानुरूपं   
पूजनं समीहितं न पुष्पादीत्यर्थः ॥ २८ ॥  
  
ध्यानमर्घ्यं च पाद्यं च शुद्धसंवेदनात्मकम् ।  
ध्यानसंवेदनं पुष्पं सर्वं ध्यानपरं विदुः ॥ २९ ॥  
  
अतएवोक्तलक्षणध्यानेनैव सर्वोपचारसिद्धिरित्याह-ध्यानमिति ।   
ध्यानाभिव्यक्तं संवेदनं चैतन्यं पुष्पप्रयोजनरूपत्वात्पुष्पम् । एवं   
सर्वमुपचारं संवेदनमेव विदुः । असंविदितोपचारभोगाप्रसिद्धेरिति ॥ २९ ॥  
  
विना तेनेतरेणायमात्मा लभ्यत एव नो ।  
ध्यानात्प्रसादमायाति सर्वभोगसुखश्रियः ॥ ३० ॥  
  
प्रसादं स्वरूपाभिव्यक्तिम् । किं ततस्तत्राह-सर्वेति । सर्वेषां   
मनुष्यादिहिरण्यगर्भान्तानां भोगसुखश्रियः अयं प्रसन्न आत्मा भुङ्क्ते इति   
परेणान्वयः । यो वेद निहितं गुहायां परमे व्योमन् । सोऽश्रुते सर्वान्कामान्सह इति   
श्रुतेः इति श्रुतेः ॥ ३० ॥  
  
अयमात्मा मुने भुङ्क्ते देहरूपो गृहे यथा ।  
ध्यानेनानेन सुमते निमेषांस्तु त्रयोदश ॥ ३१ ॥  
  
यथा देहरूपो देहाभिमानी स्वगृहे भोगान्भुङ्क्ते तद्वत् । तेनापि   
विषयसंस्पर्शजन्यवृत्त्यभिव्यक्तात्मसुखस्यैवानुभवात् । ब्रह्मात्मसुखे   
सर्वसुखानामन्तर्भावादिति भावः । इदानीं तत्त्वसाक्षात्काराभावेऽपि   
यथोक्तध्यानमात्रेणापि तदुत्कर्षानुसारिफलोत्कर्षमाह-ध्यानेनेत्यादिना ॥ ३१ ॥   
  
मूढोऽपि पूजयित्वेशं गोप्रदानफलं लभेत् ।  
पूजयित्वा निमेषाणां शतमेकमिति प्रभुम् ॥ ३२ ॥  
  
अश्वमेधस्य यज्ञस्य फलं प्राप्नोति मानवः ।  
पूजयित्वा स्वमात्मानं घटिकार्धमिति प्रभुम् ॥ ३३ ॥  
  
अश्वमेधसहस्रस्य फलं प्राप्नोति मानवः ।  
ध्यानबल्युपहारेण स्वयमात्मानमात्मना ॥ ३४ ॥  
  
घटिकां पूजयेद्यस्तु राजसूयं लभेत सः ।  
मध्याह्नपूजनादित्थं राजसूयैकलक्षभाक् ॥ ३५ ॥  
  
ननु घटिकार्धध्याने अश्वमेधसहस्रफलं चेद्धटिकाध्याने ततोऽप्यधिकं   
फलं वाच्यम् । तत्कथमेकराजसूयफलकीर्तनम् । न ह्यश्वमेधाद्राजसूयस्य   
फलमधिकम् । बृहदारण्यके भुज्युप्रश्ने क्वन्वश्वमेधयाजिनो गच्छन्तीति   
द्वात्रिंशतं वै देवरथाह्न्यान्ययं लोकः इत्यादिना   
पृथिवीसमुद्रादिपरिमाणमुक्त्वा ततः परतस्तद्यावती क्षुरस्य धारा यावद्वा   
मक्षिकायाः पत्रं तावानन्तरेणाकाशः इति ब्रह्माण्डखर्परद्वयसन्धिमुक्त्वा   
तानिन्द्रः सुपर्णो भूत्वा वायवे प्रायच्छत्तान्वायुरात्मनि स्थित्वा   
तत्रागमयद्यत्राऽश्वमेधयाजिनोऽभवन् इत्यश्वमेधयाजिनां   
ब्रह्माण्डखर्परसन्धिद्वारा वायुना बहिर्निःसार्य   
सर्वकर्मफलोत्कर्षस्थानप्रापणश्रवणविरोधात् । ब्रह्महत्याश्वमेधाभ्यां न   
परं पुण्यपापयोः इति प्रसिद्धेः । पूर्वरामायणे इलोपाख्याने नाश्वमेधात्परो   
यज्ञः प्रियश्चैव महात्मनः इति श्रीरामवचनविरोधाच्छारीरके इतरकर्मिणां   
धूमादिमार्गेण चन्द्रमण्डलप्राप्तिरेवाश्वमेधयाजिन एकस्य त्वर्चिरादिमार्गेण   
ब्रह्मलोकावाप्तिरिति सिद्धान्ताधिकरणाच्चाश्वमेधस्य राजसूयापेक्षया   
फलाधिक्यस्य सिद्धत्वादिति चेत् । नैष दोषः । परस्य   
पूर्वाविरोधेनाबाधकत्वादेवोपपत्तेः । यत्र   
घटिकार्धपूजनेनाश्वमेधसहस्रफलं तत्र घटिकामात्रपूजनेन तस्य   
द्वैगुण्यं प्राप्तमेव तत्र राजसूयफलं स्वाराज्यलक्षणं   
श्रूयमाणमितरेषामश्वमेधयाजिनां स्वाराज्ये पर्यवस्यतीति प्रजाभ्यो राज्ञ इव   
महान् भोगोत्कर्षो घटिकापूजकस्य सिद्ध्यति । न चात्र   
तक्रकौण्डिन्यन्यायाश्रयणन्न् युक्तम् । वाक्यवैयर्थ्यप्रसङ्गात् । तथा चेदृशे   
विषये महाभाष्ये उक्तम् । असति खल्वपि सम्भवे बाधनं भवति अस्ति च सम्भवो   
यदुभयं स्यादिति । नप्यत्रापच्छेदाधिकरणन्यायावसरः ।   
अदक्षिणत्वरार्ववेदसदक्षिणत्वयोरिव ब्रह्मलोकतत्स्वाराज्यफलयोर्विरोधाभावादिति   
विशेषद्योतनाय तुशब्दः ॥ ३५ ॥  
  
दिवसं पूजयित्वैवं परे धाम्नि वसेन्नरः ।  
एषोऽसौ परमो योग एषा सा परमा क्रिया ।  
बाह्यसम्पूजनं प्रोक्तमेतदुत्तममात्मनः ॥ ३६ ॥  
  
दिवसमिति । चिरैकाम्ये ज्ञानोदयावश्यम्भावादिति भावः ॥ ३६ ॥  
  
एतत्पवित्रमखिलाघविघातहेतुं यस्त्वाचरिष्यति नरः क्षणमप्यखिन्नः ।  
तं वन्दयिष्यति सुरासुरलोकपूगः प्राप्तास्पदं जगति मामिव मुक्तमात्मन् ॥   
३७ ॥  
  
उक्तां बाह्यपूजां प्रशंसन्नुपसंहरति-एतदिति । हे आत्मन् इति प्रेमातिः शयेन   
वसिष्ठसम्बोधनम् । एतदुक्तलक्षणं पूजनं यस्तु नर-अखिन्नो   
विक्षेपखेदशून्यः सन् क्षणमप्याचरिष्यति तं क्रमात्सर्वबन्धमुक्तमत एव   
प्राप्तास्पदं सुरासुरलोकपूगो जगति मामिव वन्दयिष्यति । अभिवादनस्तुत्यादिना   
पूजयिष्यतीत्यर्थः ॥ ३७ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पूर्वार्धे बाह्यपूजनं नामाष्टत्रिंशः सर्गः ॥ ३८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
बाह्यपूजनं नामाष्टत्रिंशः सर्गः ॥ ३८ ॥  
# ०३९
एकोनचत्वारिंशः सर्गः ३९  
  
ईश्वर उवाच ।  
  
पावनं पावनानां यद्यत्सर्वतमसां क्षयः ।  
तदिदानीं प्रवक्ष्येऽहमन्तःपूजनमात्मनः ॥ १ ॥  
  
शब्दादिविषयैः प्राप्तैरङ्गप्रत्यङ्गभासितुः ।  
प्रत्यगात्मशिवस्यात्र ह्यन्तः पूजोपवर्ण्यते ॥   
  
सर्वेषां तमसामज्ञानानां क्षयहेतुत्वात्क्षयः ॥ १ ॥  
  
गच्छतस्तिष्ठतश्चैव जाग्रतः स्वपतोऽपि च ।  
सर्वाचारगता पूजा नित्यं ध्यानात्मिका त्वियम् ॥ २ ॥  
  
सर्वेष्वाचारेषु व्यवहारेषु गता अनुगता ॥ २ ॥  
  
नित्यमेव शरीरस्थमिमं ध्यायेत्परं शिवम् ।  
सर्वप्रत्ययकर्तारं स्वयमात्मानमात्मना ॥ ३ ॥  
  
सर्वेषां प्रत्ययानां कर्तारं सन्निधिमात्रेण जनयितारं बोधयितारं च ॥ ३ ॥  
  
शयानमुत्थितं चैव व्रजन्तमथवा स्थितम् ।  
स्पृशन्तमभितः स्पृश्यं त्यजन्तमथवाऽभितः ॥ ४ ॥  
  
स्पृश्यं स्पर्शादिविषयं स्पृशन्तं भुञ्जानम् अथवा उद्वेगात्त्यजन्तम् ॥ ४ ॥  
  
भुञ्जानं सन्त्यजन्तं च भोगानाभोगपीवरान् ।  
बाह्यार्थपरिकर्तारं सर्वकार्यस्वरूपदम् ॥ ५ ॥  
  
तदेव स्पष्टमाह-भुञ्जानमिति । बाह्यार्थानां जाग्रदादिविषयाणां   
परिकर्तारं स्वाध्यारोपेण निर्मातारम् । सर्वेषां कार्याणां स्वरूपदं   
स्वसत्ताप्रदम् ॥ ५ ॥  
  
देहलिङ्गेषु शान्तस्थन्न् त्यक्तलिङ्गान्तरादिकम् ।  
यथाप्राप्तार्थसंवित्त्या बोधलिङ्गं प्रपूजयेत् ॥ ६ ॥  
  
स्वदेहलक्षणेषु लिङ्गेषु । तथाहि पद्माद्यासनस्थः पुरः   
प्रसारितपाणिर्बद्धाञ्जलिर्देहः शिवलिङ्गाकारो भवतीति प्रसिद्धम् । अत एव त्यक्तं   
मृद्दारुशिलादि लिङ्गान्तरं आदिपदात्प्रतिमान्तरं च यत्र । शान्ते   
निर्विक्षेपस्वभावे स्थितं बोधलिङ्गम् ॥ ६ ॥  
  
प्रवाहपतितार्थस्थः स्वबोधस्नानशुद्धिमान् ।  
नित्यावबोधार्हणया बोधलिङ्गं प्रपूजयेत् ॥ ७ ॥  
  
प्रारब्धप्रवाहपतितेष्वर्थेषु भोगेषु स्थितः । प्रसक्ताशुद्धिरपि   
पुनःपुनरसङ्गविशुद्धात्मबोधलक्षणेन स्नानेन सदा शुद्धिमान् ॥ ७ ॥  
  
आदित्यभावनाभोगभाविताम्बरभास्वरम् ।  
शशाङ्कभावनाभोगभावितेन्दुतयोदितम् ॥ ८ ॥  
  
तादृशपूजने यदि मनस्तमसि मज्जति तदान्तर्बहिश्च सर्वनभः   
परिपूर्णमखण्डितमद्वयमादित्यमण्डलं स्वं भावयेत् यदि तु परितापेनिमज्जति   
तदा तादृशचन्द्रमण्डलतया उदितं स्वं भावयेदित्याह-आदित्येति ।   
आदित्यात्मना भावनात्कल्पितेनाभोगेन विस्तृतस्वसंस्थानेन भाविते पूर्णे   
हार्दबाह्याम्बरे भास्वरम् ॥ ८ ॥  
  
प्रतिभासपदार्थौघनित्यावगतसंविदम् ।  
द्वारैर्वहन्तं शारीरैर्मुखे प्राणस्वरूपिणम् ॥ ९ ॥  
  
बाह्यान्तरबुद्धिवृत्तिप्रतिभासेषु तद्भासितपदार्थौघेषु चानुस्यूता या   
नित्यावगतरूपा संवित्तद्रूपम् । वहन्तं स्वाभासान् बहिर्विषयदेशे प्रापयन्तम् ॥ ९   
॥  
  
रसीकृत्य रसं प्राणस्वान्तोदात्ततुरङ्गमम् ।  
प्राणापानरथारूढं गूढमन्तर्गुहाशयम् ॥ १० ॥  
  
रस्यत इति रसः शब्दादिविषयस्तं स्वानन्दरसेनैवं रसीकृत्य मधुरीकृत्य   
आस्वादयन्तमिवेति शेषः । प्राणस्वान्तलक्षणौ उदात्तौ उत्कृष्टौ तुरङ्गमौ यस्य ॥   
१० ॥  
  
ज्ञातारं ज्ञेयदृष्टीनां कर्तारं सर्वकर्मणाम् ।  
भोक्तारं सर्वभोज्यानां स्मर्तारं सर्वसंविदाम् ॥ ११ ॥  
  
सम्यक्संविदिताङ्गौघं भावाभावनभावितम् ।  
आभासभास्वरं भूरि सर्वगं चिन्तयेच्छिवम् ॥ १२ ॥  
  
यथा प्रकाशयत्येकः कृत्स्नं लोकमिमं रविः । क्षेत्रं क्षेत्री तथा कृत्स्नं   
प्रकाशयति इति भगवदुक्तरीत्या सम्यक्संविदितसर्वाङ्गौघम् ।   
भावैर्विषयभावनैरभावनैश्च भावितं लक्षितम् । आसासेभ्यः   
सर्वप्रकाशेभ्योऽपि भूरि भास्वरम् । विशेष्यस्य सापेक्षत्वे   
सामर्थ्याविघातात्समासः ॥ १२ ॥  
  
निष्कलं सकलं चैव देहस्थं व्योमचारिणम् ।  
अरञ्जितं रञ्जितं च नित्यमङ्गाङ्गसंविदम् ॥ १३ ॥  
  
निष्कर्षे निष्कलमन्यथा सकलम् । व्योम्नि हृदयाकाशे चरणशीलम् ।   
अङ्गाङ्गसंविदं प्रत्यङ्गव्यापि बोधरूपम् ॥ १३ ॥  
  
मनोमननशक्तिस्थं प्राणापानान्तरोदितम् ।  
हृत्कण्ठतालुमध्यस्थं भ्रनासापुटपीठगम् ॥ १४ ॥  
  
तदेव विवृणोति-मनोमननेति ॥ १४ ॥  
  
षट्त्रिंशत्पदकोटिस्थमुन्मन्यन्तदशातिगम् ।  
कुर्वन्तमन्तःशब्दादींश्चोदयन्तं मनःखगम् ॥ १५ ॥  
  
षट्त्रिंशत्पदानि शैवशास्त्रप्रसिद्धषट्त्रिंशत्तत्त्वानि तेषां चरमस्थानस्थम् ।   
कालीरौद्रीकलविकरणीत्यादिशक्तिविभागे उन्मन्या मनोन्मन्या अन्तदशामप्यतिगतम् ।   
शिवयोगप्रसिद्धा वा उन्मन्यन्तदशा सबीजसमाधिरूपा तदतिगतम् । चोदयन्तं   
प्रेरयन्तम् ॥ १५ ॥  
  
विकल्पिन्यविकल्पे च द्विविधे वाक्पथे स्थितम् ।  
तिले तैलमिवाङ्गेषु सर्वेष्वेवान्तरं स्थितम् ॥ १६ ॥  
  
व्यवहारे विकल्पिनि निर्बीजसमाधिमोक्षयोरविकल्पे च वाच्यलक्षरूपे वाक्पथे ॥ १६ ॥  
  
कलाकलङ्करहितं कठिनं च कलागणैः ।  
एकदेशे सुहृत्पद्मे सर्वदेहे च संस्थितम् ॥ १७ ॥  
  
कालगणैर्भूतमात्राभिः स्थूलदेहात्मना परिणतैः कठिनं मूर्तं च ॥ १७ ॥  
  
चिन्मात्रममलाभासं कलाकलनकल्पनम् ।  
प्रत्यक्षदृश्यं सर्वत्र स्वानुभूतिमयात्मकम् ॥ १८ ॥  
  
कलाकलनानामध्यासविकल्पानां कल्पनमधिष्ठानम् । अधिकरणे ल्युट् ॥ १८ ॥  
  
प्रत्यक्चेतनमात्मीयमर्थित्वेन पुनः स्थितम् ।  
पदार्थानामुपेत्याशु क्षणाद्द्वित्वमिवागतम् ॥ १९ ॥  
  
पुनः स्वस्वरूपविस्मरणाद्भोगार्थित्वेन स्थितम् । स्वातिरिक्तपदार्थानां वेषं   
स्वयमेवोपेत्य आशु क्षणात्स्वसङ्केतादेव द्वित्वमागतमिव स्थितम् ॥ १९ ॥  
  
सहस्तपादावयवः सकेशनखदन्तकः ।  
स्वदेहसंविदाभासो देवोऽयमिति भावयेत् ॥ २० ॥  
  
स्वदेहसंविद आभासाः परिचायिका यस्य ॥ २० ॥  
  
विचित्राः शक्तयो बह्व्यो नानाचारा मनोदशाम् ।  
उपासते मामनिशं पत्न्यः कान्तमिवोत्तमम् ॥ २१ ॥  
  
मनो मे द्वारपालोऽयं निवेदितजगत्त्रयः ।  
चिन्तेयं मे प्रतीहारी द्वारस्था शुद्धरूपिणी ॥ २२ ॥  
  
सन्मात्रगोचरत्वाच्छुद्धरूपिणी ॥ २२ ॥  
  
शक्तिर्ममात्मिका बुद्धिः क्रिया चैव वराङ्गना ।  
ज्ञानानि च विचित्राणि भूषणान्यङ्गगानि मे ॥ २३ ॥  
  
आत्मिका आत्मवत्परप्रीतिविषयीकृता बुद्धिर्ज्ञानशक्तिः । क्रिया प्राणशक्तिः ।   
विचित्राणि शास्त्रीयाणि लौकिकानि च ज्ञानानि भूषणानि ॥ २३ ॥  
  
कर्मेन्द्रियाणि द्वाराणि बुद्धीन्द्रियगणैः सह ।  
अयं सोऽहमनन्तात्मा व्यवच्छेदोज्झिताकृतिः ॥ २४ ॥  
  
तिष्ठामि भरितैकात्मा पूर्णः सर्वावपूरकः ।  
इति दैवीमुपाश्रित्य स्वच्छामात्मचमत्कृतिम् ॥ २५ ॥  
  
दैवीमलौकिकीमात्मचमत्कृतिं प्रत्यक्तत्त्वपरिचयम् ॥ २५ ॥  
  
दैवत्वपरिपूर्णोऽन्तरदीनात्मावतिष्ठते ।  
नास्तमेति न चोदेति न तुष्यति न कुप्यति ॥ २६ ॥  
  
तादृशपूजापरिपाकफलान्याह-नास्तमेतीत्यादिना ॥ २६ ॥   
  
न तृप्तिं न क्षुधं याति नाभिवाञ्छति नोज्झति ।  
समः समसमाचारः समाभासः समाकृतिः ॥ २७ ॥  
  
अन्तः समः बहिश्च समेर्जीवन्मुक्तैः सम आचारो यस्य ॥ २७ ॥   
  
सौम्यतामलमायातः समन्तात्सुन्दराशयः ।  
आदेहमेक एवासावव्युच्छिन्नमहामतिः [अव्युत्पन्न इत्यपि पाठः ।] ॥ २८   
॥  
  
देवार्चनं करोत्येव दीर्घदीर्घमहर्निशम् ।  
चित्तत्त्वचलितो देहो देवोऽस्य समुदाहृतः ॥ २९ ॥  
  
कोऽस्य देवः कथमादेहमर्चयतीति तत्राह-चित्तत्वेत्यादिना ॥ २९ ॥  
  
यथाप्राप्तेन सर्वेण तमर्चयति वस्तुना ।  
समया सर्वया बुद्ध्या चिन्मात्रं देवचित्परम् ॥ ३० ॥  
  
वस्तुना त्रिपुटीरूपेण । देवचिद्भ्य ऐन्द्रियकवृत्तिप्रतिबिम्बचिद्भ्यः परं   
तद्बिम्बभूतम् ॥ ३० ॥  
  
यथाप्राप्तक्रमोत्थेन सर्वार्थेन समर्चयेत् ।  
मनागपि न कर्तव्यो यत्नोऽत्रापूर्ववस्तुनि ॥ ३१ ॥  
  
सर्वेणार्थेन बाह्याभ्यन्तरवस्तुना । अपूर्ववस्तुनि गन्धपुष्पाद्युपचारवस्तुनि ॥ ३१ ॥  
  
प्राप्तदेहतया नित्यं तथार्थक्रिययाऽनया ।  
कामसंसेवनेनाऽथ पूजयेच्छोभनं विभुम् ॥ ३२ ॥  
  
प्राप्तदेहतया प्राप्तब्राह्मणक्षत्रियादिस्वशरीरोचितया यथाशास्त्रमर्थक्रियया   
व्यवहारेण । काम्यन्त इति कामा देहधारणमात्रनिमित्तान्नपानादयस्तेषां   
संसेवनेन ॥ ३२ ॥  
  
भक्ष्यभोज्यान्नपानेन नानाविभवशालिना ।  
शयनासनयानेन यथाप्तेनार्चयेच्छिवम् ॥ ३३ ॥  
  
तदेव स्पष्टमाह-भक्ष्येति ॥ ३३ ॥  
  
कान्तान्नपानसम्भोगसम्भारादिविलासिना ।  
सुखेन सर्वरूपेण सम्बुद्ध्याऽऽत्मानमर्चयेत् ॥ ३४ ॥  
  
सम्बुद्ध्य तत्त्वतो ज्ञात्वा । तथा च यावत्तदज्ञानं तावद्विषयसुखोपभोगेन   
प्रसञ्जितव्यमिति भावः ॥ ३४ ॥  
  
आधिव्याधिपरीतेन मोहसंरम्भशालिना ।  
सर्वोपद्रवदुःखेन प्राप्तेनात्मानमर्चयेत् ॥ ३५ ॥  
  
एवं यथाप्राप्तदुःखभोगेऽपि पूजाबुद्धिरेव कार्या नोद्वेग इत्याह-आधीति ॥ ३५ ॥  
  
समस्तैश्च समस्तानां चेष्टानां जगतः स्थितेः ।  
मृतिजीवितस्वप्नाद्यैः प्राप्तैरात्मानमर्चयेत् ॥ ३६ ॥  
  
जगतः स्थितेः सम्बन्धिनां समस्तानां चेष्टानां फलैरिति शेषः ॥ ३६ ॥  
  
दारिद्र्येणाथ राज्येन प्रवाहपतितात्मना ।  
विचित्रचेष्टापुष्पेण शुद्धात्मानं समर्चयेत् ॥ ३७ ॥  
  
नानाकलहकल्लोलललनोल्लासशालिना ।  
रागद्वेषविलासेन सौम्यमात्मानमर्चयेत् ॥ ३८ ॥  
  
सतां हृदयगामिन्या रूढया शशिशीतया ।  
मैत्र्या माधुर्यधर्मिण्या हृत्स्थमात्मानमर्चयेत् ॥ ३९ ॥  
  
तर्हि किं कलहादिपरेणापि भाव्यं नेत्याह-सतामिति ॥ ३९ ॥  
  
उपेक्षया करुणया सदा मुदितया हृदि ।  
शुद्धया शक्तिपद्धत्या बोधेनात्मानमर्चयेत् ॥ ४० ॥  
  
कलहाद्यप्रसक्तावुपायमाह-उपेक्षयेति । शक्तिः क्रोधादिनिग्रहसामर्थ्यं   
तत्पद्धत्या ॥ ४० ॥  
  
आकस्मिकोपयातेन स्थितेनानियतेन च ।  
भोगाभोगैकभोगेन प्राप्तेनात्मानमर्चयेत् ॥ ४१ ॥  
  
एवं भोगलम्पटेनापि न भाव्यमित्याशयेनाह-आकस्मिकेति । भोगाभोगेषु   
भोगसमूहेष्वेकस्य कस्यचित्कदाचिद्भोगेन ॥ ४१ ॥  
  
भोगानामनिषिद्धानां निषिद्धानां च सर्वदा ।  
त्यागेन वातिरागेण स्वात्मानं शुद्धमर्चयेत् ॥ ४२ ॥  
  
अनिषिद्धानां निषिद्धानां च सर्वदा त्यागेनेति मुख्यः कल्पः । अथवा   
क्वचिदनिषिद्धानां रागेणेति गौणः ॥ ४२ ॥  
  
ईहितानीहितौघेन युक्तायुक्तमयात्मना ।  
त्यक्तेनात्तेन चार्थेन ह्यर्थानामीशमर्चयेत् ॥ ४३ ॥  
  
अयुक्तमयात्मना त्यक्तेन युक्तमयात्मना आत्तेनेति व्युत्क्रमेणान्वयः ।   
अर्थानामीशं भोक्तारम् ॥ ४३ ॥  
  
नष्टं नष्टमुपेक्षेत प्राप्तं प्राप्तमुपाहरेत् ।  
निर्विकारतयैतद्धि परमार्चनमात्मनः ॥ ४४ ॥  
  
इदानीं मुख्यार्चनसारमाह-नष्टमित्यादिना । उपेक्षेत नानुशोचेत् ॥ ४४ ॥  
  
सर्वदैव समग्रासु चेष्टानिष्टासु दृष्टिषु ।  
परमं साम्यमाधाय नित्यात्मार्चाव्रतं चरेत् ॥ ४५ ॥  
  
सर्वं विन्देत सुशुभं सर्वं विद्याच्छुभाशुभम् ।  
सर्वमात्ममयं कुर्यान्नित्यात्मार्चाव्रतं चरेत् ॥ ४६ ॥  
  
ब्रह्मैवेति दृष्ट्या सर्वं शुभमेवेति विन्देत गृह्णीयात् ।   
ब्रह्मसंवलितमायामयत्वदृष्ट्या तु सर्वं शुभाशुभं सम्मिश्रमिति विद्यात् ।   
उभयथापि साम्येन वैषम्यदर्शननिमित्ताभावादात्मैवात्ममयमिति वा   
आत्मप्रचुरमात्ममयमिति वा कुर्यात्पश्येत् ॥ ४६ ॥  
  
आपातरमणीयं यद्यच्चापातसुदुःसहम् ।  
तत्सर्वं सुसमं बुद्ध्वा नित्यात्मार्चाव्रतं चरेत् ॥ ४७ ॥  
  
उक्तरीत्या सुसमं बुद्ध्वा ॥ ४७ ॥  
  
अयं सोहमयं नाहं विभागमिति सन्त्यजेत् ।  
सर्वं ब्रह्मेति निश्चित्य नित्यात्मार्चाव्रतं चरेत् ॥ ४८ ॥  
  
इति विभागं भेदम् ॥ ४८ ॥  
  
सर्वदा सर्वरूपेण सर्वाकारविकारिणा ।  
सर्वं सर्वप्रकारेण प्राप्तेनात्मानमर्चयेत् ॥ ४९ ॥  
  
सर्वदा प्राप्तेन सर्वाकारविकारिणा सर्वप्रकारेण सर्वरूपेण नाम्ना च सर्वं   
सर्वात्मकमात्मानमर्चयेत् ॥ ४९ ॥  
  
अनीहितं परित्यज्य परित्यज्य तथेहितम् ।  
उभयाश्रयणेनापि नित्यमात्मानमर्चयेत् ॥ ५० ॥  
  
मिथ्यात्वबुद्ध्या परित्यज्य स्वात्ममात्रताबुद्ध्या उभयोराश्रयणेन स्वीकारेणापि ॥   
५० ॥  
  
न वाञ्छता न त्यजता दैवप्राप्ताः स्वभावतः ।  
सरितः सागरेणेव भोक्तव्या भोगभूमयः ॥ ५१ ॥  
  
भोगभूमयः सुखदुःखहेतवो विषयाः ॥ ५१ ॥  
  
उद्वेगो नानुगन्तव्यस्तुच्छाऽतुच्छासु दृष्टिषु ।  
व्योम्ना चित्रपदार्थेषु पतितो ह्याततेष्विव ॥ ५२ ॥  
  
तुच्छातु अपमानादिदृष्टिषु अतुच्छासु वधबन्धसर्वस्वनाशादिदृष्टिषु पतित   
आपतितः प्रसक्त उद्वेगो नानुगन्तव्यः । पतितेषु इति पाठे आपतितेषु   
चिरमाततेष्वनुवृत्तेषु ऋजुवक्रशीतदाहादिचित्रपदार्थेषु व्योम्नेवेति दृष्टान्ते   
योज्यम् ॥ ५२ ॥  
  
देशकालक्रियायोगाद्यदुपैति शुभाशुभम् ।  
अविकारं गृहीतेन तेनैवात्मानमर्चयेत् ॥ ५३ ॥  
  
आत्मार्चनविधानेऽस्मिन्प्रोक्ता द्रव्यश्रियस्तु याः ।  
एकेनैव समेनैता रसेन परिभाविताः ॥ ५४ ॥  
  
ननु विचित्रदुःखरागद्वेषादिविकारहेतवः शुद्ध्यशुद्धिकटुतिक्तादिविषमरसा   
भोग्यद्रव्यश्रियः कथमविकारं ग्रहीतुं शक्या इति चेदेकेन समरसेन सर्वेषां   
वैषम्यनिरासेन मधुरीकरणादित्याशयेनाह-आत्मार्चनेति । परिभाविता   
आप्लाविताः सत्यो न अम्लानकट्व्यः किन्तु मधुरैकरसा भवन्तीति परेणान्वयः ॥ ५४ ॥  
  
नाम्लानकट्व्यो नो तिक्ता न कषायाश्च काश्चन ।  
चित्रैरपि रसैर्दिग्धा मधुरा एव ताः किल ॥ ५५ ॥  
  
समता मधुरा यस्या [रम्येति पाठः ।] रसशक्तिरतीन्द्रिया ।  
तया यद्भावितं चेत्यममृतं तत्क्षणाद्भवेत् ॥ ५६ ॥  
  
आनन्दैकरसविवर्तत्वेन समतादर्शनाद्वा तासामविकारेण   
ग्रहणसिद्धिरित्याशयेनाह-समतेति । रसशक्तिः रसो वै सः इति श्रुतिदर्शित आत्मा ॥   
५६ ॥  
  
समतामृतरूपेण यद्यन्नाम विभाव्यते ।  
तत्तदायाति माधुर्यं परमिन्दोरिव च्युतम् ॥ ५७ ॥  
  
इन्दोश्च्युतममृतमिव ॥ ५७ ॥  
  
समताकाशवद्भूत्वा यत्तु स्याल्लीनमानसम् ।  
अविकारमनायासं तदेवार्चनमुच्यते ॥ ५८ ॥  
  
ब्रह्मैक्यदर्शनलक्षणया समतया स्वयमाकाशवद्भूत्वा लीनमानसं यथा   
स्यात्तथा यदवस्थानं तदेव मुख्यमर्चनमित्यर्थः ॥ ५८ ॥  
  
पूर्णेन्दुनेव पूर्णेन भाव्यं समसमत्विषा ।  
स्वच्छेन चिद्धनैकेन ज्ञेनाप्युपलरूपिणा ॥ ५९ ॥  
  
उपलरूपिणा स्फटिकशिलावन्निर्मलदृढेन ॥ ५९ ॥  
  
अन्तराकाशविशदो बहिःप्रकृतकार्यकृत् ।  
रञ्जनामिहिकामुक्तः सम्पूर्णो ज्ञ उपासकः ॥ ६० ॥  
  
ईदृशो ज्ञस्तत्त्वविदेव उपासको मुख्यो मत्पूजक इत्यर्थः ॥ ६० ॥  
  
स्वप्नेऽप्यदृष्टहृल्लेखमज्ञानाभ्रपरिक्षये ।  
शान्ताहन्तादिमिहिकं ज्ञः शरद्व्योम राजते ॥ ६१ ॥  
  
न दृष्टो हृदयं लिखतीति हृल्लेखः कामो विद्युदादिश्च यस्मिन् । ज्ञस्तत्त्वविदेव   
शरद्व्योम ॥ ६१ ॥  
  
सोमार्कमस्तमितमानसमातृमेयं सद्यःप्रसूतशिशुवेदनवद्वितानम् ।  
पश्यन्प्रशान्तमतिचेतनचित्तबीजं जीवन्ननुत्तमपदस्थित एव तिष्ठ ॥ ६२ ॥  
  
आनन्दामृतपरिपूर्णत्वात्सोम एव   
सन्निष्कलङ्कस्वप्रकाशातिशयादर्कस्तथाविधम् । अस्तमितानि मानसं   
मनोवृत्तिर्माता मेयं च यत्र तथाभूतम् । सद्यःप्रसूतस्य   
शिशोर्वेदनवद्वितानं विगतविकल्पविस्तारं चेतनस्य चिदाभासस्य चित्तस्य च बीजं   
मूलभूतं स्वात्मशिवं प्रशान्तमति यथा स्यात्तथा पश्यन्सन् त्वमनुत्तमे   
जीवन्मुक्तपदे स्थितस्तद्भावेनैव तिष्ठ । सैव परा पूजेत्यर्थः ॥ ६२ ॥  
  
देशकालकरणक्रमोदितैः सर्ववस्तुसुखदुःखविभ्रमैः ।  
नित्यमर्चय शरीरनायकं तिष्ठ शान्तसकलेहया धिया ॥ ६३ ॥  
  
विस्तरोक्तं सङ्क्षिप्योपसंहरति-देशेति । शान्ता सकला ईहा मनोरथा   
यस्यास्तथाविधया धिया स्वात्मनि तिष्ठ । सैव मुख्या शिवपूजेत्यर्थः ॥ ६३ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
देवार्चनविधिर्नामैकोनचत्वारिंशः सर्गः ॥ ३९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
देवार्चनविधिर्नामैकोनचत्वारिंशः सर्गः ॥ ३९ ॥  
  
# ०४०
चत्वारिंशः सर्गः ४०  
  
ईश्वर उवाच ।  
  
यथाकालं यथारम्भं न करोषि करोषि यत् ।  
चिन्मात्रस्य शिवस्यान्तस्तदेवार्चनमात्मनः ॥ १ ॥  
  
पूज्यपूजकपूजादिविकल्परहितः शिवः ।  
परिशुद्धचिदात्मैव देवतातत्त्वमीर्यते ॥   
  
आत्मविदः कृताकृतं सर्वमपि कर्म शिवार्चनमेवेत्याह-यथाकालमिति ।   
यथारम्भं यथाशक्ति ॥ १ ॥  
  
तेनैवाह्लादमायाति याति प्रकटतां तथा ।  
तथा स्थितेन रूपेण स्वेनैव स्वयमीश्वरः ॥ २ ॥  
  
तत्कुतस्तत्राह-तेनैवेति ।तेन तादृशपूजनेनैव तथा स्थितेन पारमार्थिकेन   
स्वरूपेण आह्लादं निरतिशयानन्दस्वरूपाभिव्यक्तिम् ।   
प्रकटतामावरणभङ्गमायाति ॥ २ ॥  
  
रागद्वेषादिशब्दार्थानात्मन्यन्यतयामले ।  
सम्भवन्ति पृथग्रूपावह्नौ वह्निकणा इव ॥ ३ ॥  
  
ननु खाभाविकचेष्टा सर्वापि रागद्वेषमूलतयानर्थहेतुः सा कथं पूजनं   
स्यादिति चेत्स्वात्मव्यतिरेकेण रागद्वेषविकल्पादर्शनादेवेत्याह-रागेति ॥ ३ ॥  
  
यद्यद्राजत्वदीनत्व सुखदुःखादिवेदनम् ।  
आत्मीयं परकीयं च तत्तदर्चनमात्मनः ॥ ४ ॥  
  
राजत्वं सम्पत् । दीनत्वं दारिद्र्यम् । आदिपदादशनायापिपासादयो गृह्यन्ते । तेषां   
वेदनमध्यारोपणम् । देवे पुष्पपत्राद्यारोपणस्यैव पूजात्वप्रसिद्धेरिति भावः ॥ ४   
॥  
  
विश्वसंवित्तिरेवार्चा नित्यस्यात्मन एव च ।  
घटाद्यात्मतया ब्रह्म स्वयमात्मा तथैव च ॥ ५ ॥  
  
तथा च नित्यस्य शिवस्य आत्मनः प्रतीचश्च वियदादिलक्षणस्य जाग्रदादिलक्षणस्य च   
विश्वस्य संवित्तिरारोप एवार्चा । यथा वियदादिक्रमेण ब्रह्म   
घटाद्यात्मतयालङ्क्रियते स्वयं प्रत्यगात्मा च तथैव जाग्रदादिक्रमेण   
घटाद्यात्मतयैवालङ्क्रियत इत्यर्थः ॥ ५ ॥  
  
शिवं शान्तमनाभासमेकं भास्वरमागतम् ।  
जगत्प्रत्ययवत्सर्वमात्मरूपमिदं स्थितम् ॥ ६ ॥  
  
एवं चैकं शिवरूपं प्रत्यगात्मरूपं वा जगत्प्रत्ययवदागतमिदं सर्वं   
तद्भासाभास्वरं तत्स्थित्या स्थितमियर्थः ॥ ६ ॥  
  
अहो नु चित्रमात्मैव घटाद्यन्यद्व्यवस्थितम् ।  
जीवादिस्वस्वभावोऽन्तर्नूनन्न् विस्मृतिमानिव ॥ ७ ॥  
  
एवं विमर्शे प्रत्यगात्मैव स्वान्तर्विस्मृतिमानिव भूत्वा जीवादिस्वस्वभावः   
अन्यद्घटादिजगद्रूपं च स्थितं नान्यत्किञ्चिदित्यर्थः ॥ ७ ॥  
  
सर्वात्मकस्यानन्तस्य शिवस्यान्तः किलात्मनः ।  
पूज्यपूजकपूजाख्यो विभ्रमः प्रोदितः कुतः ॥ ८ ॥  
  
एवं तत्त्वतो दर्शने पूज्यपूजकादित्रिपुटी सर्वापि बाधिता भवतीत्याह##-  
  
नियताकारता शान्ते न च सम्भवतीश्वरे ।  
यत्र सङ्कल्प्यते ब्रह्मन्पूज्यपूजामयः क्रमः ॥ ९ ॥  
  
यत्र यस्यां नियताकारतायां पूज्यपूजादिमयः क्रमः सङ्कल्प्यते सा नियताकारता   
परिच्छिन्नसंस्थानता न सम्भवति ॥ ९ ॥  
  
पूज्यपूजाद्यवच्छिन्नो देवो नित्यामलात्मनः ।  
सर्वशक्तेरनन्तस्य नेश्वरत्वस्य भाजनम् ॥ १० ॥  
  
नित्यामलात्मन इति हेतुगर्भमीश्वरत्वविशेषणम् ॥ १० ॥  
  
त्रिजगत्प्रसृताच्छाच्छसंविद्रूपस्य [प्रसृतात्यच्छेति पाठः ।]   
चात्मनः ।   
नेश्वरस्याकृतेर्ब्रह्मन्व्यपदेशो हि युज्यते ॥ ११ ॥  
  
ईश्वरस्य आकृतेरिति व्यधिकरणे षष्ठ्यौ । व्यपदेशो वाचाभिलापोऽपि न युज्यते ॥ ११ ॥  
  
देशकालपरिच्छिन्नो येषां स्यात्परमेश्वरः ।  
अस्माकमुपदेश्यास्ते न विपश्चिद्विपश्चिताम् ॥ १२ ॥  
  
हे विपश्चिदिति सम्बोधनम् । विपश्चिद्भ्योऽपि विपश्चितामिति वा ॥ १२ ॥  
  
तदीयां दृष्टिमुत्सृज्य तथेमामवलम्ब्य च ।  
समः स्वच्छमनाः शान्तो वीतरागो निरामयः ॥ १३ ॥  
  
इमां मदुक्तामपरिच्छिन्नदृष्टिमवलम्ब्य कामोपभोगैरर्चयंस्तिष्ठेति   
परेणान्वयः ॥ १३ ॥  
  
कामोपहारैरभितो यथाप्राप्तैरखिन्नधीः ।  
आत्मानमर्चयंस्तिष्ठ सुखदुःखशुभाशुभैः ॥ १४ ॥  
  
अधिगतवसि साधौ चैकमेवानुरूपं त्वयि तरलितजीवे जन्मदुःखादि किञ्चित् ।  
न लगति परिशून्ये सर्वतः स्फाटिकाङ्गे नवसदन इवाङ्के निष्कलङ्के   
कलङ्कः ॥ १५ ॥  
  
तरलितः शोधनेन देहात्पृथक्कृतो जीवो येन तथाविधे साधौ अमानित्वादिगुणवति   
अत एवानुरूपमेकं स्वतत्त्वमुक्तपूज्यपूजकादितत्त्वविमर्शेनाधिगतवति । अत एव   
निरस्तमायाकलङ्के परितस्तत्कार्यप्रपञ्चशून्ये च त्वयि जन्मदुःखादि किञ्चिन्न   
लगति । यथा स्फाटिकशिला सर्वावयवके अङ्के समीपे परितो   
नीलरक्तादिवस्त्वन्तरशून्ये नवसदने लेपतः प्रतिबिम्बतो वा नैल्यादिरञ्जनकलङ्को   
न लगति तद्वदित्यर्थः ॥ १५ ॥  
  
इत्यार्षे श्रीवासिष्ठमहारामायणे बाल्मीकीये दे० मो० निर्वाणप्रकरणे पू०   
देवतातत्त्वविचारो नाम चत्वारिंशः सर्गः ॥ ४० ॥  
  
# ०४१
एकचत्वारिंशः सर्गः ४१  
  
श्रीवसिष्ठ उवाच ।  
  
शिवः किमुच्यते देव परम्ब्रह्म किमुच्यते ।  
आत्मा किमुच्यते नाथ परमात्मा किमुच्यते ॥ १ ॥  
  
शास्त्राचार्यादिसाफल्यं नामभेदप्रकल्पनम् ।  
अध्यारोपक्रमः पश्चादपवादः प्रदर्श्यते ॥  
  
यदुक्तं नेश्वरस्याकृतेर्ब्रह्मन्व्यपदेशो हि युज्यते इत्यादिना   
पूज्यतत्त्वमरूपकमव्यपदेश्यं तस्य शिवादिशब्दैरपि कथं व्यपदेश   
इत्याशयेन पृच्छति-शिव इति । यदि शिवादिशब्दप्रवृत्तिनिमित्तकं कञ्चिदपि   
धर्मं तन्न स्पृशति तर्हि शिव इति किन्निमित्तमुच्यते । एवं परम्ब्रह्मेत्याद्यपि   
किन्निमित्तमुच्यत इत्यर्थः ॥ १ ॥   
  
तत्सत्किञ्चिन्न किञ्चिच्च शून्यं विज्ञानमेव च ।  
इत्यादिभेदो भगवंस्त्रिलोकेश किमुच्यते ॥ २ ॥  
  
ॐतत्सदिति निर्देशो ब्रह्मणस्त्रिविधः स्मृतः इत्यादिव्यपदेशेषु भिनत्तीति भेदः   
परस्परव्यावर्तकप्रवृत्तिनिमित्तकनामविशेषः किन्निमित्तमुच्यत इत्यर्थः ॥ २ ॥  
  
ईश्वर उवाच ।  
  
अनाद्यन्तमनाभासं सत्किञ्चिदिह विद्यते ।  
इन्द्रियाणामगम्यत्वाद्यन्न किञ्चिदिव स्थितम् ॥ ३ ॥  
  
पृष्टेषु नामसुसदिति नाम्नस्तावत्प्रवृत्तिनिमित्तमन्यन्न वाच्यम् । तदर्थे   
व्यावर्त्यस्याप्रसिद्ध्यैव व्यावृत्त्यनपेक्षणात् । स्वत एवासद्व्यावृत्तत्वेन   
प्रवृत्तिनिमित्तताकृततद्व्यावृत्तिकत्वाभावाच्च । अन्यथा   
तत्प्रवृत्तिनिमित्तस्याप्यसतः सद्व्यावर्तकत्वायोगात्सत्त्वेऽवश्यं वक्तव्ये   
तुल्यन्यायेन तत्रापि सच्छब्दप्रवृत्तिनिमित्तमन्यदेव वाच्यमेवं तत्र   
तत्रापीत्यनवस्थापातात् । एवं किञ्चिन्नकिञ्चिच्छब्दयोरपि इन्द्रियावेद्यत्वेन   
तद्वेद्यधर्मैर्निर्देष्टुमशक्यत्वाद्व्यावृत्तिनिरपेक्षतयैव तत्र   
प्रवृत्तिसम्भवः । न ह्यव्यावृत्तं व्यावर्तकधर्मशून्यं वा शब्दाः न   
बोधयन्त्येवेति शक्यं वक्तुम् । अव्यावृत्तनिर्धर्मकादिशब्दानां बोधकत्वस्य   
सर्वानुभवसिद्धत्वात् । न हि निर्धर्मकत्वं धर्मः अव्यावृत्तं च व्यावृत्तेभ्यो   
व्यावृत्तमिति वक्तुं शक्यम् । स्वमाता वन्ध्येतिवद्व्याहतत्वात् । एवं च   
शिवादिशब्दानामपि निर्दोषनिरतिशयानन्दस्वरूपमात्रे निमित्तनिरपेक्षैव   
प्रवृत्तिस्तुल्य न्यायादुपपन्ना । तत्स्वरूपप्रयुक्तैव वा शिवे दुःखादिव्यावृत्तिपीति   
न नामभेदानुपपत्तिरित्याशयेनोत्तरमाह-अनाद्यन्तमिति ।   
अनाद्यन्तमाद्यन्तपरिच्छेदाभ्यां स्वतो व्यावृत्तम् ।   
अनाभासमाभासान्तरनिरपेक्षं स्वयञ्ज्योतिः । ईदृशं सद्वस्तु इह स्वे महिम्नि   
स्वत एव विद्यते न देशकालधर्मज्योतिरादिपरापेक्षसत्तया पराधीनव्यावृत्त्या   
चेत्यर्थः । इवकारस्तत्र किञ्चित्त्वादेरपि मिथ्यात्वद्योतनार्थः ॥ ३ ॥  
  
श्रीवसिष्ठ उवाच ।  
  
यदिन्द्रियाणां बुद्ध्यादियुक्तानामप्यदृश्यताम् ।  
गतं तत्कथमीशान त्वशङ्केनोपगम्यते ॥ ४ ॥  
  
मनोबुद्ध्यहङ्कारचित्तानामिन्द्रियगृहीतार्थमात्रगोचरसङ्कल्प##-  
बुद्ध्याद्यगम्यत्वमप्यर्थादुक्तमेव । न च बुद्ध्याप्यगम्यस्य बोधे   
कश्चिदुपायः सम्भवतीति सतोऽपि तस्य बोधोपायासम्भवात् अशङ्केन   
उपायासम्भवशङ्कारहितेनाधिकारिणा तद्ब्रह्म कथमुपगम्यते अधिगम्यते ।   
साक्षात्क्रियत इत्यर्थः ॥ ४ ॥  
  
ईश्वर उवाच ।  
  
यो मुमुक्षुरविद्यांशः केवलो नाम सात्त्विकः ।  
सात्त्विकैरेव सोऽविद्याभागैः शास्त्रादिनामभिः ॥ ५ ॥  
  
प्रमाणजन्यया शुद्धसात्त्विकभागपरिणामरूपया ब्रह्माकारवृत्त्या   
अविद्यावरणमपनीयते । आवरणापगमे तु ब्रह्म स्वप्रकाशत्वादेव तत्त्वतो भाति । स   
एवास्य साक्षात्कारो न बुद्धिवृत्त्यभिव्यक्तचिद्व्याप्तिरूपो   
मुमुक्षुर्मोक्षेच्छुर्मनोलक्षणः शमदमादिसाधनपरिशुद्धत्वात्केवलः   
सात्त्विकोऽविद्यांशः स सच्छास्नसद्गुरुसत्सङ्गादिनामभिः   
सात्त्विकैरेवाविद्याभागैः सम्पादितया श्रेष्ठया   
श्रवणमनननिदिध्यासनसाक्षात्कारान्तस्ववृत्तिपरम्परया   
बहुतरजन्मसञ्चितयज्ञदानादिसुकृतसम्भृतत्वाच्छ्रेष्ठां स्वकार्याविद्यां   
क्षालयन्नेव चिरं तिष्ठति ॥ ५ ॥  
  
अविद्यां श्रेष्ठया श्रेष्ठां क्षालयन्निह तिष्ठति ।  
मलं मलेनापहरन्युक्तिज्ञो रजको यथा ॥ ६ ॥  
  
काकतालीयवत्पश्चादविद्याक्षय आगते ।  
प्रपश्यत्यात्मनैवात्मा स्वभावस्यैष निश्चयः ॥ ७ ॥  
  
किं ततस्तत्राह-काकेति । ततश्चिराभ्यासात्काकतालीयन्यायेन   
भाग्यपरिपाकादुत्थितया पूर्णब्रह्माकारवृत्त्या अविद्यायाः क्षये निःशेषोच्छेदे   
आगते सति अनावरण आत्मा आत्मनैवात्मानं प्रपश्यति ।   
वास्तवस्वप्रथास्वभावएवावतिष्ठत इत्यर्थः । आत्मस्वभावस्य एष   
उक्तस्वप्रकाशस्वरूपपरिशेष एव निश्चयः असन्दिग्धाविपर्यस्तसाक्षात्कारो   
नान्यादृश इत्यर्थः । अथवा अविद्यास्वभावस्यैव उक्तप्रकार एव क्षयनिश्चयो   
नान्यादृश इत्यर्थः ॥ ७ ॥  
  
यथाकथञ्चिदङ्गारे निघृष्य क्षालयञ्छिशुः ।  
करनैर्मल्यमाप्नोति कार्ष्ण्याङ्गारक्षये यथा ॥ ८ ॥  
  
अविद्यांशेनैवाविद्याक्षये आत्मनैवात्मनैर्मल्यसिद्धौ च दृष्टान्तमाह##-  
अङ्गारयोः क्षयात्प्रक्षालितेऽपि हस्ते पुनःपुनस्तन्निघर्षणेन करनैर्मल्यं   
प्राप्नोति । निघर्षणोपजनितरेणुपरम्परालक्षणकार्ष्ण्येनाङ्गारयोः क्षये तु   
क्षालयन्पुनरङ्गारालाभात्करस्य स्वतःसिद्धमेव नैर्मल्यं सौन्दर्यं स्वत एव   
प्राप्नोति यथा तथा सात्त्विकस्तामसश्चाविद्याभागः शास्त्राद्यैः स्वभागान्तरैः   
सहायैर्यथाकथञ्चिदात्मानं विचारयेच्चेद्द्वयोरपि भागयोर्नाशो   
निर्मलात्मोदयश्च सिद्ध्यतीत्यर्थः ॥ ८ ॥  
  
यथाकथञ्चिच्छास्त्राद्यैर्भागैर्भागं विचारयेत् ।  
सात्त्विकस्तामसो भागो द्वयोरात्मोदयस्तथा ॥ ९ ॥  
  
पश्यत्यात्मानमात्मैव विचारयति चात्मना ।  
आत्मैवेहास्ति नाविद्या इत्यविद्याक्षयं विदुः ॥ १० ॥  
  
ननु बुद्ध्या आत्मा विचार्य निर्धार्यते तत्कुतो न बुद्धिदृश्यतात्मन इति चेन्न ।   
बुद्धेर्जडाया विचारादौ स्वातन्त्र्यं किन्त्वात्मैव   
बुद्ध्याद्युपायैर्विचारादिनाऽविद्यां बाधित्वा स्वयं प्रथत इत्याह-पश्यतीति ॥ १०   
॥  
  
यावत्किञ्चिदिदं वस्तु नाना नात्मावगम्यताम् ।  
क्रमा गुरूपदेशाद्या नात्मज्ञानस्य कारणम् ॥ ११ ॥  
  
अत एव गुरुशास्त्रादिनानाभेदा न आत्मा नाप्यात्मज्ञानहेतवः आत्मस्वरूपस्य   
तज्ज्ञानस्य साधनानपेक्षत्वादित्याशयेनाह-यावदिति ॥ ११ ॥  
  
गुरुर्हीन्द्रियवृत्तात्मा ब्रह्म सर्वेन्द्रियक्षयात् ।  
यद्वस्तु यत्क्षये प्राप्यं तत्तस्मिन्सति नाप्यते ॥ १२ ॥  
  
तत्रोपपत्त्यन्तरमाह-गुरुरिति इन्द्रियैर्वृत्तं घटितं यत्पुर्यष्टकं तदात्मा ॥   
१२ ॥  
  
अकारणान्यपि प्राप्ता भृशं कारणतां द्विज ।  
क्रमा गुरूपदेशाद्या आत्मज्ञानस्य सिद्धये ॥ १३ ॥  
  
तर्हि किं गुर्वादयो व्यर्था नेत्याह-अकारणानीति । सिद्धये   
विस्मृतकण्ठचामीकरवल्लाभाय ॥ १३ ॥  
  
क्रमे गुरूपदेशानां प्रवृत्ते शिष्यबोधतः ।  
अनिर्देश्योऽप्यदृश्योऽपि स्वयमात्मा प्रसीदति ॥ १४ ॥  
  
प्रसीदति अभिव्यक्तो भवति ॥ १४ ॥  
  
शास्त्रार्थैर्बुध्यते नात्मा गुरोर्वचनतो न च ।  
बुध्यते स्वयमेवैष स्वबोधवशतस्ततः ॥ १५ ॥  
  
एवमावश्यकत्वे कथमकारणत्वोक्तिस्तत्राह-शास्त्रार्थैरिति ॥ १५ ॥  
  
गुरूपदेशशास्त्रार्थैर्विना चात्मा न बुध्यते ।  
एतत्संयोगसत्तैव स्वात्मज्ञानप्रकाशिनी ॥ १६ ॥  
  
प्रकाशिनी अभिव्यञ्जिका ॥ १६ ॥  
  
गुरुशास्त्रार्थशिष्याणां चिरसंयोगसत्तया ।  
अहनीव जनाचार आत्मज्ञानं प्रवर्तते ॥ १७ ॥  
  
कर्मबुद्धीन्द्रियाद्यन्तसुखदुःखादिस।क्षये ।  
शिव आत्मेति कथितस्तत्सदित्यादिनामभिः ॥ १८ ॥  
  
अत एव बोधनिरस्तसर्वामङ्गलः परमानन्दात्मा स्वत एव शिवशब्दार्हो न   
प्रवृत्तिनिमित्तसापेक्ष इत्युक्तमित्याह-कर्मेति ॥ १८ ॥  
  
यत्रेदमखिलं नास्ति तद्रूपेणैव चास्ति वा ।  
तदाकाशादच्छतरमनन्तं सदिवास्ति हि ॥ १९ ॥  
  
जगत् बाधे नास्ति । आरोपे चास्ति । तदधिष्ठानतत्त्वं अस्ति हि अस्त्येव ।   
व्यावहारिकराद्वैलक्षण्यात्सदिव ॥ १९ ॥  
  
अविश्रान्ततया यत्र तनुविद्यैर्मुमुक्षिभिः ।  
विचित्रशुद्धमननकलङ्ककलितात्मभिः ॥ २० ॥  
  
शिवब्रह्मसदादिनामकल्पनापि जीवन्मुक्तानामधिकारिप्रबोधनायैवेत्याह##-  
तत्त्वस्य च मननं तल्लक्षणो यः शुद्धात्मनि कलङ्कस्तद्युक्त आत्मा मनो येषाम् ॥   
२० ॥  
  
अदूर एव तिष्ठद्भिर्जीवन्मुक्तस्य दृक्पथे ।  
मोक्षोपासकबोधाय शास्त्रार्थरचनाय च ॥ २१ ॥  
  
परमार्थस्य अदूरे सन्निहिते जीवन्मुक्तस्य दृक्पथे तिष्ठद्भिः । मोक्षाय   
[मोक्षस्योपासका इति पाठः ।] स्वोपासका ये भक्तास्तेषां बोधाय   
शास्त्रार्थस्य तत्त्वतज्ज्ञानतदुपायानां रचनाय सम्यगुपपादनाय ॥ २१ ॥  
  
ब्रह्मेन्द्ररुद्रप्रमुखैर्लोकपालैः सुपण्डितैः ।  
पुराणवेदसिद्धान्तसिद्धये भावितात्मभिः ॥ २२ ॥  
  
पुराणानां वेदानां सिद्धान्तानां बादरायणसूत्रादीनां सिद्धये सार्थक्याय ॥   
२२ ॥  
  
चिद्ब्रह्म शिव आत्मेशपरमात्मेश्वरादिका ।  
एतस्मिन्कल्पिता सञ्ज्ञा निःसञ्ज्ञे पृथगीश्वरे ॥ २३ ॥  
  
पृथक् सञ्ज्ञा कल्पिता ॥ २३ ॥  
  
एवमेतज्जगत्तत्त्वं स्वं तत्त्वं शिवनामकम् ।  
सर्वथा सर्वदा सर्वसर्वं यत्सुखमास्व भो ॥ २४ ॥  
  
भो वसिष्ठ वियदादिजगदारोपाधिष्ठानत्वाज्जगत्तत्त्वम्   
अवस्थात्रयारोपाधिष्ठानत्वात्स्वं तत्त्वं च यत्सर्वदा सर्वप्रकारैः सर्ववस्तूनां   
सर्वभावनिर्वाहकं तत्केवलं ब्रह्मसुखमेव नाणुमात्रमप्यन्यदस्तीति निश्चित्य   
त्वमास्व ॥ २४ ॥  
  
शिव आत्मा परं ब्रह्मेत्यादिशब्दैस्तु भिन्नता ।  
पुरातनैर्विरचिता तस्य भेदो न वस्तुतः ॥ २५ ॥  
  
एवं देवार्चनं नित्यं ज्ञः कुर्वन्मुनिनायक ।  
यत्रास्मदादयो बृत्यास्तत्प्रयान्ति परं पदम् ॥ २६ ॥  
  
एवमुक्तस्थितिरूपं देवार्चनम् । यत्र यस्मिन्परमशिवपदे अस्मदादय   
एकैकगुणाभिमानिनो भृत्या इव सृष्ट्यादिकर्मनियताः ॥ २६ ॥  
  
श्रीवसिष्ठ उवाच ।  
  
अविद्यमानमेवेदं विद्यमानमिव स्थितम् ।  
यथा तन्मे समासेन भगवन्वक्तुमर्हसि ॥ २७ ॥  
  
इदानीं वसिष्ठः शुद्धचिति जीवभावतत्संसरणारोपक्रमं जिज्ञासुः पृच्छति##-  
  
ईश्वर उवाच ।  
  
योऽसौ ब्रह्मादिशब्दार्थः संविदं विद्धि केवलम् ।  
स्वच्छमाकाशमप्यस्य [आकाशमपि मध्यस्थं इति पाठः ।] स्थूलं   
मेरुरणोरिव ॥ २८ ॥  
  
उत्तरोत्तरारोपे स्थौल्योपचयं वक्तुं परमसूक्ष्मरूपं मूलं दर्शयति##-  
भावः ॥ २८ ॥  
  
सा वेद्यमिह गच्छन्ती याति चिन्नामयोग्यताम् ।  
अप्यवेद्यवती नूनमुन्मन्यन्तपदस्थिता ॥ २९ ॥  
  
सा चिद्वेद्यगोचरसंस्कारोद्बोधाद्वेद्यकल्पनोन्मुखी यदा भवति तदा चेतनाच्चिदिति   
क्रिया नामयोग्या भवतीत्यर्थः । उन्मन्यन्तपदे   
निर्विकल्पसमाधिप्रसिद्धचिदानन्दैकरसस्वभावे स्थितापि ॥ २९ ॥  
  
क्षणाद्भावितवेद्यत्वादहन्तामनुगच्छति ।  
पुरुषत्वात्पुमान्स्वप्ने वनवारणतामिव ॥ ३० ॥  
  
अस्याहन्तादिरूपाया देशतां कालतां गताः ।  
सम्पद्यन्ते ततः शून्यरूपिण्यः सख्य एव ताः ॥ ३१ ॥  
  
इयत्तापौर्वापर्यावगाहनाद्देशतां कालतां च गताः कल्पनाः सम्पद्यन्ते   
ताश्चाहन्तायाः सख्य इत्युत्प्रेक्षा ॥ ३१ ॥  
  
ताभिः संवलिता सैव सत्ता जीवाभिधानिका ।  
भवति स्पन्दविज्ञाना पवनस्येव लेखिका ॥ ३२ ॥  
  
ताभिर्देशकालकल्पनाभिः संवलिता सा   
अहन्तास्पदगोचरसंस्कारोद्बोधात्स्पन्दविज्ञाना सती पवनस्य लेखिकेवान्तः   
प्राणस्पन्दा सती जीवाभिधानिका भवति । जीव प्राणधारणे इति   
धात्वर्थानुगमादित्यर्थः ॥ ३२ ॥  
  
जीवशक्तिस्तथाभूता निश्चयैकविलासिनी ।  
बुद्धितामनुयाता सा भवत्यज्ञपदे स्थिता ॥ ३३ ॥  
  
एवं निश्चयसंस्कारोद्बोधाद्बुद्ध्यादिशब्दवाच्यापि भवतीत्याह-जीवेति ॥ ३३ ॥  
  
शब्दशक्त्या क्रियाशक्त्या ज्ञानशक्त्यानुगम्यते ।  
प्रत्येकं प्रस्फुरत्यन्तरप्रदर्शितरूपया ॥ ३४ ॥  
  
ततः कायिकवाचिकमानसिकव्यवहारसंस्कारोद्बोधाच्छब्दादिशक्त्या   
अहन्तानुगम्यते । न प्रदर्शितमत्यन्तपिहितं तात्त्विकमात्मरूपं यया ॥ ३४ ॥  
  
मिलित्वैष गणः क्षिप्रं स्मृतिं समनुकूलयन् ।  
मनो भवति भूतात्मबीजं सङ्कल्पशाखिनः ॥ ३५ ॥  
  
आतिवाहिकदेहोक्तिभाजनं तद्विदुर्बुधाः ।  
अन्तस्थया ब्रह्मशक्त्या ज्ञरूपं स्वात्मनात्मदृक् ॥ ३६ ॥  
  
अन्तस्थया अनावृतसाक्षिरूपया ब्रह्मशक्त्या व्याप्तं जानातीति ज्ञ इति   
प्रमातृरूपं सम्पद्यते । तच्चात्मनः स्वप्रकाशताबलादेवेत्याह##-  
  
सम्पद्यमाना एवास्मिंश्चेतसीमा हि शक्तयः ।  
पश्चादिह बहिष्ठास्ता उद्यन्त्यनुदिता अपि ॥ ३७ ॥  
  
एवमन्तःकल्पना बाह्यदृश्यसत्ताकल्पनायां हेतुरित्याह-सम्पद्यमाना इति ।   
ताः वक्ष्यमाणाः ॥ ३७ ॥  
  
वातसत्ता स्पन्दसत्ता स्पर्शसत्ता तथैव च ।  
त्वक्सत्ता तेजसां सत्ता तथा सत्ताप्रकाशिनी ॥ ३८ ॥  
  
तेजःसत्तायाः प्रकाशिनी चक्षुःसत्ता ॥ ३८ ॥  
  
रूपसत्ता जलसत्ता स्वादुसत्ता तथैव च ।  
तथैव रससत्ता च गन्धसत्ता तथैव च ॥ ३९ ॥  
  
रसयतीति रसो रसनेन्द्रियं तत्सत्ता ॥ ३९ ॥  
  
भूसत्ता हेमसत्ता च पिण्डसत्ता च पीवरी ।  
देशसत्ता कालसत्ता सर्वाढ्याकारवर्जिता ॥ ४० ॥  
  
हेमशब्देन रजतस्वर्णमये ब्रह्माण्डखर्परे ग्राह्ये । पीवरी अतिमहती   
ब्रह्माण्डपिण्डसत्ता ॥ ४० ॥  
  
सर्वसत्तागणं चैतत्क्रोडीकृत्य स्वरूपवत् ।  
स्फुरत्याश्रित्य पत्रादि बीजं बीजादितां गतम् ॥ ४१ ॥  
  
स्व्रूपवत्तादात्म्येन क्रोडीकृत्य सङ्गृह्य । यथा बीजमुत्तरोत्तरपरिणामेन   
बीजादितां गतमङ्कुरकाण्डशाखापत्रादि क्रोडीकृत्य स्फुरति तद्वत् ।   
बीजाद्बीजादितां इति पाठे बीजन्ति उत्तरोत्तरबीजानि   
येभ्यस्तादृशानामङ्कुरकाण्डादिपरम्पराणामादितां निदानतां गतम् ॥ ४१ ॥  
  
एतत्पुर्यष्टकं विद्धि देहोऽयं चातिवाहिकः ।  
अपारबोधमेतत्तु स्फुरत्यङ्ग विभागवत् ॥ ४२ ॥  
  
एतदुक्तं सर्वसत्ताक्रोडीकृतस्व्रूपं पुर्यष्टकं स्थूलादिदेहत्रयात्मकम् ।   
अयमेव वासनात्मना आतिवाहिको देहः । अपारोऽपरिच्छिन्नो बोधश्चित्स्वरूपं यस्य   
तथाविधं ब्रह्मैव एतत् उक्तविभागवत्स्फुरति नान्यदित्यर्थः ॥ ४२ ॥  
  
एवमाद्यङ्गसम्पन्नं सम्पन्नं न च किञ्चन ।  
न ज्ञानं न च तद्रूपं न विदाचितचेतनम् ॥ ४३ ॥  
  
एवमारोपक्रमं प्रपञ्च्यापवादं दर्शयति-एवमादीति ।   
सम्पन्नमज्ञदृशा । तत्त्वदृशा तु न किञ्चन सम्पन्नम् । तत् पुर्यष्टकरूपम् ।   
विदा तत्र तत्र चिदाभासेनाचितं चेतनमपि न ॥ ४३ ॥  
  
परं परे प्रस्फुरितं केवलं केवलात्म सत् ।  
जलपीठस्य जठरे जलद्रवविलासवत् ॥ ४४ ॥  
  
जलपीठस्य जलाधारस्य । समुद्रस्येति यावत् ॥ ४४ ॥  
  
संवित्संवेदनैकात्म पृथगेतदचेतनम् ।  
सम्पद्यते परिज्ञातं सङ्कल्पनगरोपमम् ॥ ४५ ॥  
  
कथमिदं विज्ञातं तत्राह-संविदः पृथक्कृतं तु अचेतनं   
भासकशून्यमित्युभयथापि न जीवतीत्यर्थः ॥ ४५ ॥  
  
संवेदनात्परिज्ञानाच्छिवतामेव गच्छति ।  
अज्ञातमेव वा यत्तत्कथं गच्छति वस्तुताम् ॥ ४६ ॥  
  
किञ्चेदं ज्ञातं सद्वास्तवं स्यादज्ञातं वा नोभयथापीत्याह-संवेदनादिति   
। संवेदनादित्यस्य व्याख्या-परिज्ञानादिति ॥ ४६ ॥  
  
अथैतद्विन्दते स्वान्तःसङ्कल्पादंशतां स्वतः ।  
तन्मात्रसत्ता तस्याणोरेतां पश्यति देहके ॥ ४७ ॥  
  
अथ यदि कश्चिद्ब्रूयात्स्वतश्चिन्मात्रस्वभावमपि एतद्वस्तु बहु स्यां प्रजायेयेति   
सङ्कल्पात्स्वान्तरेव दृश्यांशतां विन्दते इति तर्हि सङ्कल्पकल्पितस्य   
मिथ्यात्वात्तस्याणोः परमसूक्ष्मस्यात्मनस्तन्मात्रस्वभावेन सत्ता प्रथमकल्पिते   
देहके सूक्ष्मदेहे एव चिराभ्यासात्स्थूलतां पश्यति ॥ ४७ ॥  
  
सर्वं स्थूलत्वमापन्नं तदेवाशु प्रपश्यति ।  
तस्य तन्मात्ररन्ध्राणि यथादेशं प्रपश्यति ॥ ४८ ॥  
  
स्थूलदेहसम्बन्धाच्च सर्वमान्तरं कोशचतुष्टयं बाह्यविषयजातं च   
स्थूलत्वमापन्नं तद्ब्रह्मैव स्वकल्पनया पश्यति । बाह्यरूपादिदर्शने च तस्य   
देहस्य चक्षुरादिलक्षणानि तन्मात्रद्वाराणि यथाविषयं व्यवस्थितानि प्रपश्यति ॥ ४८   
॥  
  
ततः पुरुषरूपैकभावनात्पुरुषाकृतिम् ।  
काकतालीयवद्दृष्ट्वा तुष्टं पुष्टं भवत्यलम् ॥ ४९ ॥  
  
ततो हस्तपादाद्यवयवसङ्घाते आन्तरकोशेषु च   
पुरुषाकारेणैकत्वभावनात्पुरुषाकृतिं पश्यति । तेन   
चाकस्माद्व्यवहारक्षमतां दृष्ट्वा तुष्टं पुष्टं च भवति ॥ ४९ ॥  
  
जीवदेतदवस्थाकं स्थितं पश्यति देहकम् ।  
असन्तमेव गन्धर्वपुरं स्वप्ननरं यथा ॥ ५० ॥  
  
श्रीवसिष्ठ उवाच ।  
  
गन्धर्वनगराकारमपि स्वप्ननरोपमम् ।  
जगद्दुःखाय दुःखस्य कात्र युक्तिः परिक्षये ॥ ५१ ॥  
  
मिथ्येति ज्ञातमपि जगद्दुःखं जनयत्येव अतो दुःखचिकित्सा   
मिथ्यात्वज्ञानादन्यैव वाच्येति मन्यमानो वसिष्ठः पृच्छति-गन्धर्वेति ॥ ५१   
॥  
  
ईश्वर उवाच ।  
  
वासनावशतो दुःखं विद्यमाने च सा भवेत् ।  
अविद्यमानं च जगन्मृगतृष्णाम्बुभङ्गवत् ॥ ५२ ॥  
  
वासनाक्षयपर्यन्तं दृढतरमिथ्यात्वनिश्चय एव दुःखनिवृत्त्युपायो नापातत   
इत्याशयेनोत्तरमाह-वासनेति ॥ ५२ ॥  
  
अतः किं वास्यते केन कस्य वा वासना कुतः ।  
कथं स्वप्ननरेणाङ्ग मृगतृष्णाम्बु पीयते ॥ ५३ ॥  
  
अत्यन्तासत्त्वदृढनिश्चये आश्रयविषयाद्यभावादेव वासनानुदयसिद्धिरित्याह##-  
  
सद्रष्टरि तु साहान्ते समनोमननादिके ।  
अविद्यमाने जगति यत्सत्तत्परिदृश्यते ॥ ५४ ॥  
  
द्रष्ट्रादिसहिते जगत्यविद्यमाने सति यद्दृङ्मात्रं सत्तदेव वा शिष्यते ॥ ५४ ॥  
  
यत्र नो वासना नैव वासको नैव वास्यता ।  
केवलं केवलीभावः संशान्तकलनभ्रमः ॥ ५५ ॥  
  
यस्य सत्योऽप्यसत्यो वा शून्य एव हि यक्षकः ।  
विलीनस्तस्य कैवल्यात्किमन्यदवशिष्यते ॥ ५६ ॥  
  
सत्यो व्यावहारिकः असत्यः प्रातिभासिको वा यक्षको यस्य प्रौढस्य दृशा   
शून्यत्वान्नित्यविलीनः ॥ ५६ ॥  
  
शून्य एव हि वेताल इवेत्थं चित्तवासना ।  
उदितेयं जगन्नाम्नीं तच्छान्तौ शान्तिरक्षता ॥ ५७ ॥  
  
अहन्तायां जगति च मृगतृष्णाजले च यः ।  
सास्थस्तं धिग्घतनरं नोपदेश्यस्त्वसाविति ॥ ५८ ॥  
  
जीवं विवेकिनमिहोपदिशन्ति तज्ज्ञा नो बालमुद्भ्रममसन्मयमार्यमुक्तम् ।  
अज्ञं प्रशास्ति किल यः कनकावदातां स स्वप्नदृष्टपुरुषाय सुतां ददाति   
॥ ५९ ॥  
  
कुतो नोपदेश्यस्तत्राह-जीवमिति । तज्ज्ञा आत्मज्ञा विवेकिनं   
प्राप्ताधिकारिविशेषणमुपदिशन्ति न त्वप्राप्ताधिकारत्वादुद्भ्रमं   
बहुतरभ्रान्तिशालिनमार्यैर्मुक्तमुपेक्षितमसद्देहाद्यभिमानित्वादसन्मयं   
बालं यः अज्ञं प्रशास्ति उपदिशति स कनकवदवदातां सुन्दरीं स्वसुतां   
स्वप्नदृष्टपुरुषाय ददाति । सोऽपि मूर्ख एवेति यावत् ॥ ५९ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
जगन्मिथ्यात्वप्रतिपादनं नामैकचत्वारिंशः सर्गः ॥ ४१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जगन्मिथ्यात्वप्रतिपादनं नामैकचत्वारिंशः सर्गः ॥ ४१ ॥  
  
# ०४२
द्विचत्वारिंशः सर्गः ४२  
  
श्रीवसिष्ठ उवाच ।  
  
ततः स जीवो भगवन्दृष्टवान्देहसम्भ्रमम् ।  
आदिसर्गे नभःसंस्थः कामवस्थामुपैति हि ॥ १ ॥  
  
समष्टिव्यष्टिसंसारकॢप्तिरीशादिपूर्विका ।  
मायैवेत्युपदिश्यात्र शम्भुः स्वनिलयं ययौ ॥  
  
जीवदेतदवस्थाकं स्थितं पश्यति देहकम् इत्यन्ते योऽध्यारोप उक्तस्तच्छेषं   
जिज्ञासुर्वसिष्ठः पृच्छति-तत इति । आदिसर्गे कल्पाद्यध्यासक्रमे । उक्तानुवादः   
पूर्वानुसन्धानार्थः ॥ १ ॥  
  
ईश्वर उवाच ।  
  
परस्मात्परमे व्योम्नि पूर्वोक्तक्रमतो वपुः ।  
जीवः पश्यति सम्पन्नं स च स्वप्ननरो यथा ॥ २ ॥  
  
स च जीवः स्वप्ननरो यथा सूक्ष्मतमनाडीषु विस्तृततमं ब्रह्माण्डं पश्यति   
तद्वत्परमसूक्ष्मे चिदाकाशेऽपि पश्यतीत्यर्थः ॥ २ ॥  
  
सर्वगत्वाच्चिद्धनस्य कार्यं स्वप्ननरोऽपि हि ।  
यथा करोत्याशु तथा जीवोऽद्यापि शरीरधृक् ॥ ३ ॥  
  
उक्तमेव दृष्टान्ताशयं विवृणोति-सर्वगत्वादिति । नाडीछिद्रान्तः प्रवेशेऽपि   
सर्वशक्तिमतः सत्त्वादिति भावः । कार्यं ब्रह्माण्डं यथा करोति तथा अद्यापि   
सर्वेषां प्रसिद्धमित्यर्थः ॥ ३ ॥  
  
सनातनोऽहमव्यक्तः पुमानित्यभिधां ततः ।  
करोत्यात्मनि तेनाशु प्रथमः प्रथितः पुमान् ॥ ४ ॥  
  
स एवादिसर्गे समष्ठ्युपाधिको हिरण्यगर्भाख्यः स्वात्मनि बाह्यवस्तुषु च   
नामभेदमपि कथयतीत्याह-सनातन इति ॥ ४ ॥  
  
एवं स सर्गे कस्मिंऽस्चित्प्रथमोऽथ सदाशिवः ।  
कस्मिंश्चिद्विष्णुरित्युक्तो नाभ्युत्पन्नः पितामहः ॥ ५ ॥  
  
तस्यैव सात्त्विकराजसतामसकल्पेषु सदाशिवादिमूर्तिप्राथम्येनेतरकल्पकत्वं   
नियतमित्याह-एवमिति ॥ ५ ॥  
  
पितामहः स कस्मिंश्चित्कस्मिंश्चिदपि चेतरः ।  
स च सङ्कल्पपुरुषः सङ्कल्पान्मूर्तिमास्थितः ॥ ६ ॥  
  
आकाशप्रभवो ब्रह्मेति पूर्वरामायणोक्तेर्नाभ्युत्पत्तिनियमः पितामहस्य   
नास्तीत्याशयेनाह-पितामह इति । इतरो दुर्गाभैरवविनायकादिः । तेषामपि   
तत्तन्माहात्म्यप्रतिपादकपुराणादिभागेषु ब्रह्माद्युद्भवहेतुत्वप्रसिद्धेः । स   
उक्तः सदाशिवादिपुरुषः सङ्कल्पमयः । सोऽकामयत बहु स्यां प्रजायेय इति   
श्रुत्युक्तमायिकसङ्कल्परूपः ॥ ६ ॥  
  
पुष्टः प्रथमसङ्कल्पस्तां मनोमूर्तिमास्थितः ।  
यद्यथा कल्पयत्याशु तत्तथानुभवत्यलम् ॥ ७ ॥  
  
प्रथमसङ्कल्प एव सूक्ष्मभूतसर्गद्वारा पुष्टः   
संस्तत्कालसमष्टिव्यष्टिमनोरूपमास्थितो हिरण्यगर्भादिरूपः सन्   
यद्भुवनप्रजासर्गादि यथा कल्पयति तत्तथा व्यवहारक्षममनुभवतीत्यर्थः ॥ ७ ॥  
  
तत्त्वसद्रूपमखिलं शून्यवेतालको यथा ।  
भ्रमदृष्ट्या तु सद्रूपमित्यहन्ता जगद्गतिः ॥ ८ ॥  
  
तत्त्वदृष्ट्या असद्रूपं भ्रमदृष्ट्या तु सद्रूपं सत्यमिव भाति ॥ ८ ॥  
  
द्रष्टादिपुरुषस्त्वेवं स्वयं सम्पद्यते हि यः ।  
स निमेषं प्रति व्योम समुदेत्यथ नीयते ॥ ९ ॥  
  
एवमुक्तरीत्या य आदिपुरुषः स्वसृष्टस्य द्रष्टा सम्पद्यते स निमेषं प्रति   
निमेषलक्ष्यकालेऽपि स्वरूपपर्यालोचनमात्रेण व्योम चिदाकाशमात्रं समुदेति । अथ   
स्वरूपविस्मरणे निमेषमात्रेणैव अनन्तमपारं च संसारं प्रति नीयते ॥ ९ ॥  
  
निमेष एव कल्पो यो महाकल्पपरम्पराम् ।  
प्रतिभासविपर्यासमात्रेणानुभवत्यलम् ॥ १० ॥  
  
कल्पः कल्पनासमर्थः । प्रतिभासस्य विपर्यासः पराक्प्रवणता तन्मात्रेण ॥ १० ॥  
  
परमाणौ परमाणौ व्योम्नि व्योम्नि क्षणे क्षणे ।  
सर्गकल्पमहाकल्पभावाभावा भवन्ति ते ॥ ११ ॥  
  
व्योम्नि सूचीछिद्राद्याकाशेऽपि ॥ ११ ॥  
  
दृश्यन्ते केचिदन्योन्यं साधर्म्याद्वासनागतेः ।  
मिथः केचिन्न दृश्यन्ते दृष्टेनाथ सदात्मना ॥ १२ ॥  
  
ते च सर्गभेदा यावतां जीवानां तुल्यकालं तुल्यगोचरवासनोद्भवस्तावतां मिथो   
दर्शनादिव्यवहारसंवादिनः । अन्येषां तच्छून्या   
इत्यैन्दवोपाख्यानन्यायमाश्रित्याह-दृश्यन्त इति । अदर्शनं च   
कल्पितरूपांशे । अधिष्टानांशे तु सर्वेषां नित्यापरोक्षतैवेत्याह-दृष्टेनेति ॥   
१२ ॥  
  
सर्गाः सर्गेण सर्वत्र सम्भवन्ति न ते शिवे ।  
भवन्ति परमे व्योम्नि व्योमरूपा इति स्वयम् ॥ १३ ॥  
  
तत्र युक्तिमाह-सर्गा इति । यतः सर्गेण सर्गात्मना स्थितेन जीवेन सम्भाव्यमानाः   
सन्त एव सर्गाः सम्भवन्ति न तु ते शिवे परमार्थस्वभावे परमे व्योम्नि । तत्र   
तेषां व्योमरूपत्वस्यैव पर्यवसानादित्यर्थः ॥ १३ ॥  
  
स्वयं च सदसद्रूपा लीयन्ते स्वप्नशैलवत् ।  
सर्गैर्न देश आक्रान्तो न च कालो न कर्तृता ॥ १४ ॥  
  
ननु सर्गा ब्रह्मसत्तानिरपेक्षाः स्वसत्तया वा देशकालसम्बन्धबललब्धसत्तया वा   
सन्तु तत्राह-स्वयं चेति । सदसद्रूपा नैकतरनियतस्वभावाः । एवं देशः   
कालश्च सर्गैः प्राङ् नाक्रान्तः । तयोरपि सर्गान्तर्गतत्वात्सर्गसापेक्षरूपत्वेन   
सर्गाधीनकल्पनत्वाच्चेत्यर्थः । तर्हि सर्ग एव स्वस्य   
कालादिसम्बन्धरूपमन्यादृशं वा सत्त्वं करोतु तत्राह-न कर्तृतेति ।   
सर्गाणामिति विपरिणामेनानुषङ्गः ॥ १४ ॥  
  
न चैते सत्स्वरूपा वा न कल्प्यं नापि च क्षणः ।  
न चेदं जायते किञ्चिन्न च किञ्चन नश्यति ॥ १५ ॥  
  
तर्हि सर्गाः स्वयमेव यावत्प्रलयं सत्स्वरूपाः सन्तु तत्राह-न चैते इति ।   
सर्गसत्पदयोः पर्यायत्वापत्तेर्नाशानापत्तेः । नाभावो विद्यते सतः इति   
भगवत्सिद्धान्तादिति भावः । तर्हि सर्गे सत्त्वमध्यस्तमेवास्तु तत्राह-न   
कल्प्यमिति । असतः सत्त्वाध्यासाधिष्ठानत्वासम्भवादिति भावः । तर्हि   
वैनाशिकमतवत्तत्तत्क्षणरूपमेव सत्त्वं धारयानुगतमस्तु तत्राह-नापीति ।   
क्षणरूपस्य सत्त्वस्य प्रतीतिकालपर्यन्तमनवस्थितेरत्यन्ताप्रतीतस्य सत्त्वं अलीकस्यापि   
तदापत्तेरिति भावः । एतेन आद्यन्तक्षणसम्बन्धलक्षणौ जन्मनाशावपि सर्गस्य   
निरस्तावित्याशयेनाह-न चेदमिति ॥ १५ ॥  
  
सर्वं सङ्कल्परूपेण चिच्चमत्कुरुते चिति ।  
स्वप्नपत्तननिर्माणपातोत्पातनवज्जगत् ॥ १६ ॥  
  
एवं चास्मत्सिद्धान्त एव शरणमित्याशयेन प्रागुक्तं स्मारयति-सर्वमिति ॥ १६ ॥  
  
न देशकालक्रमणं करोति च मनागपि ।  
यथा सङ्कल्पशैलेन देशकालाद्यनन्तकम् ॥ १७ ॥  
  
कथं तर्हि देशकालाक्रान्तताप्रत्ययस्तत्राह-यथेत्यादिना ॥ १७ ॥  
  
आक्रान्तमपि नाक्रान्तं तथैव जगता सता ।  
अथ [अप्यनाक्रान्तमिति पाठः ।] नाक्रान्तमाक्रान्तमिव   
सङ्कल्पमेरुणा ॥ १८ ॥  
  
यथा उच्चैः स्थितेन सङ्कल्पमेरुणा नाक्रान्तमेव अथापि सङ्कल्पकाले आक्रान्तमिव   
प्रतिभासते तद्वदिति परेणान्वयः ॥ १८ ॥  
  
यथोच्चैर्देशकालादि तथैव जगता सता ।  
सम्पद्यते यथा योऽसौ पुरुषः सर्वकारकः ॥ १९ ॥  
  
अत एव सङ्कल्पानुसारेणैव पुरुषकीटस्थावरादिजन्मवैचित्र्यमित्याह-सम्पद्यत   
इति । सर्वकारकः ऐहिकामुष्मिकसर्वक्रियासमर्थः ॥ १९ ॥  
  
अनेनैव क्रमेणेह कीटः सम्पद्यते क्षणात् ।  
तस्थुषामेवमेवेह जातयो हि चतुर्विधाः ॥ २० ॥  
  
तस्थुषां स्थावराणां योनिरपि सम्पद्यते । एवमेव अण्डजादिचतुर्विधजातयः   
सम्पद्यन्त इत्यर्थः ॥ २० ॥  
  
रुद्राद्यास्तृणपर्यन्ताः सम्पद्यन्ते क्षणं प्रति ।  
परमाणूपमाः सन्ति तथा केचिदणूपमः ॥ २१ ॥  
  
क्षणं प्रति मायाधिष्ठातुः सङ्कल्पक्षणे एव । वासनासौक्ष्म्यात्परमाणूपमा   
ईषद्विकासे त्रसरेणूपमाः सर्गाः साम्प्रतं सन्ति ॥ २१ ॥  
  
एष एव क्रमस्तेषां सति वाऽसति सर्गके ।  
अस्याः संसारमायाया एवम्भूतार्थभावनात् ॥ २२ ॥  
  
वर्तमानसर्गवदेवातीतानागतानामपि क्रमो बोध्य इत्याह-एष एवेति । तेषां   
रुद्रादितृणान्तानाम् । कथं तर्हि सर्गोपरमस्तत्राह-अस्या इति । एवम्भूतस्य   
परमार्थतत्त्वस्य भावनात्साक्षात्कारात् ॥ २२ ॥  
  
भेदोपशान्तावभ्यासाद्भवत्युपगतः शिवः ।  
निमेषशतभागार्धमात्रमेव परा चितिः ॥ २३ ॥  
  
क्षणलेशमात्रमपि चिदात्मनो बहिर्मुखत्वे कल्पकोटिविस्तृतानर्थोदय इत्याह##-  
  
स्वरूपतश्चेल्लुठिता सैषोदेत्यनवस्थितिः ।  
सा ज्ञरूपा शिलाकाश इव चित्स्वात्मनि स्थिता ॥ २४ ॥  
  
लुठिता प्रच्युता । चितः स्वरूपप्रतिष्ठैव ब्रह्मतेत्याह-सेति । ज्ञस्तत्त्ववित् तेन   
रूप्यते अनुभूयत इति ज्ञरूपा ॥ २४ ॥  
  
तदनाद्यवभासात्म ब्रह्मशब्देन गीयते ।  
अस्मिन्प्रौढिं गते सर्गे महाचिद्द्योतनं न च ॥ २५ ॥  
  
अभिमानवृद्ध्या यथा यथा सर्गः प्रौढिं गच्छति तथा तथा   
चिदात्मविद्योतनह्रासः परिच्छेदाधिक्यप्रयुक्ता आत्मनः क्षुद्रता चेत्याह##-  
  
सङ्गतासत्यदिग्देशकालांशपरमाणुता ।  
जीवतामागता भूततन्मात्रवलनाक्रमात् ॥ २६ ॥  
  
सङ्गतैरसत्यैर्दिग्देशकालकृतैरंशैः परिच्छेदैः परमा मशकपुत्तिकाद्यन्ता   
अणुता क्षुद्रता च । आत्मन इति शेषः । परमाणुना इति पाठे तु परमेणाणुना   
लिङ्गोपाधिना ब्रह्मचिज्जीवतामागता सती   
भूततन्मात्रशब्दितदेहेन्द्रियादिवलनाक्रमात् हे अङ्ग मृगी वीरुल्लता वा   
कीटदेवासुरादिकं वा भवतीति परेणान्वयः ॥ २६ ॥  
  
भवत्यङ्ग मृगीवीरुत्कीटदेवासुरादिकम् ।  
यस्मिन्नित्ये ततेऽनन्ते दृढे स्रगिव तिष्ठति ॥ २७ ॥  
  
अत एव दृढसूत्रे स्रगिव विश्वं सदसद्ग्रथितं तिष्ठतीत्याह-यस्मिन्निति ॥ २७ ॥  
  
सदसद्ग्रथितं विश्वं विश्वगे विश्वकर्मणि ।  
न तद्दूरे न निकटे नोर्ध्वे नाधो न तेन मे ।  
न पूर्वं नाद्य न प्रातर्न सन्नासन्न मध्यमम् ॥ २८ ॥  
  
विवेके तु तत्सर्वदिक्कालादिपरिच्छेदनिर्मुक्तमेवेत्याह-न तदिति । ते त्वदीयं न । मे   
मदीयं च न । माध्यमं सदसत्पक्षान्तरालिकमनिर्वचनीयम् ॥ २८ ॥  
  
अनुभवकलनामृतेऽस्य माता भवति न सर्वविकल्पनेष्वसत्सु ।  
फलदुरुविभवा प्रमाणमाला स्थितिमुपयाति न वारिणीव वह्निः ॥ २९ ॥  
  
अत एव स्वानुभवमात्रमेव तत्र मानं न तु लौकिकं मातृमानादि तत्र क्रमत   
इत्याह-अनुभवेति । एवं सर्वविकल्पनेष्वसत्सु अस्य स्वानुभवरूपां कलनां   
स्वप्रकाशचैतन्यमृते विना अन्यो माता अनुभविता न भवति । या तु लौकिकी   
फलन्त्युरवो व्यवहारविभवा यस्याः सकाशात्तथाविधा प्रमाणमाला सा वारिणि   
वह्निरिव तत्र स्थितिं नोपयाति । तत्र त्रिपुटीमात्रस्य बाधादित्यर्थः ॥ २९ ॥  
  
यथापृष्टं मुने प्रोक्तं त्वयि कल्याणमस्तु ते ।  
दिशं प्रयामोऽभिमतामागच्छोत्तिष्ठ पार्वति ॥ ३० ॥  
  
उपदेश्यान्तरापरिशेषं दर्शयन्नीश्वरः स्वोपदिष्टार्थमाशिषापि   
वसिष्ठमनुगृह्योपदेशमुपसंहृत्योत्तस्थावित्याह-यथेति ॥ ३० ॥  
  
श्रीवसिष्ठ उवाच ।  
  
इत्युक्त्वा नीलकण्ठोऽसौ त्यक्तपुष्पाञ्जलौ मयि ।  
ततार परिवारेण सममम्बरकोटरम् ॥ ३१ ॥  
  
ततार पुप्लुवे ॥ ३१ ॥  
  
तस्मिन्गते त्रिभुवनाधिपतावुमेशे स्थित्वा क्षणं तदनु संस्मृतिपूर्वमेव ।  
अङ्गीकृतं नवपवित्रधिया मयात्मदेवार्चनं शमवतैव जिहासितं तत् ॥ ३२   
॥  
  
पूर्वमेव शमवता मया तस्य श्रीगुरोरीश्वरस्यानुस्मृतिपूर्वकमेव तदुपदिष्टं   
नित्यापरोक्षदेवार्चनं नवया परिष्कृतया श्रद्धादिपवित्रया च धिया   
मयानुष्ठेयत्वेनाङ्गीकृतं तत्प्राक्तनं जडदेवार्चनं जिहासितं चेत्यर्थः ॥ ३२   
॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
परमात्माभिधानं नाम द्विचत्वारिंशः सर्गः ॥ ४२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
परमात्माभिधानं नाम द्विचत्वारिंशः सर्गः ॥ ४२ ॥  
  
# ०४३
त्रिचत्वारिंशः सर्गः ४३  
  
श्रीवसिष्ठ उवाच ।  
  
एतदुक्तं परं तेन स्वयमेव च वेद्म्यहम् ।  
राम त्वमपि जानीषे यथेदं समवस्थितम् ॥ १ ॥  
  
इह श्रुत्वा सवैराग्यं रामः स्वात्मशिवार्चनम् ।  
प्रबुद्धः कृतकृत्यं स्वं तत्प्रतिष्ठमवर्णयत् ॥   
  
ईऽस्वरोपदिष्टं तत्त्वदर्शनपर्यवसितं स्वात्मशिवार्चनं श्रीरामस्य   
श्रद्धातिशयसिद्धये प्रशंसन्स्वयमपि तदेव पुनरुपदिशति-एतदित्यादिना ।   
परं सर्वोत्कृष्टम् । इदं जगत्तत्त्वम् ॥ १ ॥  
  
यत्रालीकमलीकेन किलालीके विलोक्यते ।  
तस्यां संसारमायायां किं सत्यं किमसन्मयम् ॥ २ ॥  
  
यत्र मायायां अलीके भ्रमे अलीकोपाधिघटितत्वादलीकेन जीवेन अलीकमसदेव   
जगद्विलोक्यते ॥ २ ॥  
  
यथा येन विकल्पेन यद्विकल्पेन कथ्यते ।  
तथा तेनात्मकल्पेन नगताऽप्यनुभूयते ॥ ३ ॥  
  
तत्र कविकल्पितेन मेरुत्वेन राजादेर्वर्णने तथानुभवो दृष्टान्त इत्याह-यथेति ।   
विविधं कल्पयतीति विकल्पेन येन कविना यस्मिन् राजादौ मेर्वादिविविधभावकल्पनं   
यद्विकल्पस्तेन काव्यरचनया यथा यथा कथ्यते तथा तथा श्रुत्वा आत्मानं   
कल्पयतीत्यात्मकल्पो राजादिस्तेन स्वस्मिन्नगता मेरुता कल्पवृक्षता वाप्यनुभूयते ।   
कथमन्यथा काव्यार्थानुभवचमत्कारास्वादस्तस्य बहुवित्तलाभमानादिकं च   
कवेः स्यादिति भावः ॥ ३ ॥  
  
यथा द्रवत्वं पयसि यथा स्पन्दो नभस्वति ।  
यथा नभसि शून्यत्वं तथा सर्गत्वमात्मनि ॥ ४ ॥  
  
विविधकल्पना चाज्ञातस्यात्मनः स्वभाव एवेत्याशयेन दृष्टान्तान्तराण्याह##-  
  
ततः प्रभृति तेनैव क्रमेणार्चनमात्मनः ।  
अद्य यावद्गतव्यग्रः कुर्वन्नहमवस्थितः ॥ ५ ॥  
  
एवं स्वाभाविकस्यैव विकल्पाध्यारोपस्यार्चनत्वचिन्तनं   
तदाप्रभृत्यद्यपर्यन्तं कुर्वन्नेव स्थित इत्याह-तत इति ॥ ५ ॥  
  
अनेनार्चाविधानेन मयेमे राम वासराः ।  
अखिन्नेनातिवाह्यन्ते व्यवहारपरा अपि ॥ ६ ॥  
  
यथाप्राप्तैः क्रियाचारकुसुमैरात्मनोऽर्चनम् ।  
व्युच्छिन्नमपि व्युच्छिन्नं न कदाचिदहर्निशम् ॥ ७ ॥  
  
सुषुप्तिकाले व्युच्छिन्नमपि कदापि न व्युच्छिन्नम् । तदापि सुखमहमस्वाप्सं न   
किञ्चिदवेदिषमित्युत्थितप्रतिसन्धानहेत्वविद्यावृत्तिपुष्पत्रयार्चनसद्भावादिति   
भावः ॥ ७ ॥  
  
ग्राह्यग्राहकसम्बन्धे सामान्ये सर्वदेहिनाम् ।  
योगिनः सावधानत्वं यत्तदर्चनमात्मनः ॥ ८ ॥  
  
तर्ह्यज्ञानामपि तादृशशिवार्चनं सदैवास्तीति कस्तव तेभ्यो विशेषस्तत्राह##-  
  
दृष्ट्यानया रघुपते सङ्गमुक्तेन चेतसा ।  
संसारविरलारण्ये विहरास्मिन्न खिद्यसे ॥ ९ ॥  
  
सा च सावधानता आसङ्गत्याग एवेति दर्ऽसयन्नर्चने दृष्टफलबाहुल्यकीर्तनेन   
रामं प्रवर्तयति-दृष्ट्येति ॥ ९ ॥  
  
दुःखे महति सम्प्राप्ते धनबन्धुवियोगजे ।  
एतां दृष्टिमवष्टभ्य विचारं कुरु सुव्रत ॥ १० ॥  
  
त्यक्तस्यासङ्गस्य पुनरनुत्पादे विचारदार्ढ्यं हेतुरित्याह-दुःखे इति ॥ १० ॥  
  
सुखदुःखे न कर्तव्ये धनबन्धूदयक्षये ।  
एवम्प्राया एव सर्वा नित्यं संसारदृष्टयः ॥ ११ ॥  
  
सुखदुःखे हर्षविषादौ । एवम्प्राया ईदृशा नश्वरा एव ॥ ११ ॥  
  
जानास्येव गतिं चित्रां विषयाणां प्रमाथिनीम् ।  
यथायान्ति यथा यान्ति यथा परिभवन्ति च ॥ १२ ॥  
  
प्रथममायान्ति ततो यान्ति । स्वव्यसनासङ्गेन पुरुषं परिभवन्ति च ॥ १२ ॥  
  
एवमेव प्रवर्तन्ते प्रेमाणि च धनानि च ।  
एवमेवावहीयन्ते निमित्तैरविचारितैः ॥ १३ ॥  
  
अविचारितैरतर्कितैः ॥ १३ ॥  
  
न तास्तव न तासां त्वं निर्मलान्तर्जगत्क्रियाः ।  
इदमित्थं जगत्किञ्चित्किं मुधा परितप्यसे ॥ १४ ॥  
  
हे निर्मल ता जगत्क्रियास्तवान्तर्न तासां त्वमन्तर्न किञ्चित्तुच्छमेव ॥ १४ ॥  
  
त्वमिहासि जगद्रूपं चिन्मात्रवितताकृते ।  
निजावयवकावृत्तौ कः क्रमो हर्षशोकयोः ॥ १५ ॥  
  
यदि तु जगतस्तुच्छतां नेच्छसि तर्ह्यात्मैव जगदिति पश्य । तथादर्शनेऽपि तव   
बन्धादिवियोगे स्वावयवपरिवर्तन इव न हर्षशोकप्रसक्तिरित्याह-त्वमिति ॥ १५ ॥  
  
तात चिन्मात्ररूपोऽसि न ते भिन्नमिदं जगत् ।  
अतस्तव कथं कुत्र हेयोपादेयकल्पना ॥ १६ ॥  
  
इति चिच्चक्रचाञ्चल्ये चिन्मये जगदम्बुधौ ।  
तरङ्गजाले चाम्भोधौ कः क्रमो हर्षशोकयोः ॥ १७ ॥  
  
इति उक्तरीत्या चिद्रूपे जगच्चक्रचाञ्चल्ये ॥ १७ ॥  
  
चिदेकतानतामेत्य सौषुप्तीमागतः स्थितिम् ।  
अद्यप्रभृति राम त्वं तुर्यावस्थात्मको भव ॥ १८ ॥  
  
उक्तार्चनस्य परमकाष्ठायां रामं स्थापयति-चिदेकतानतामिति ॥ १८ ॥  
  
समः समसमाभासो भास्वद्वपुरुदारधीः ।  
तिष्ठात्मार्चारतो नित्यं परिपूर्ण इवार्णवः ॥ १९ ॥  
  
स्वयं समः सर्ववैषम्यनिर्मुक्तः । समेन ब्रह्मणा समा ऐकरस्यापन्ना   
जगदाभासा यस्य ॥ १९ ॥  
  
एतत्त्वं श्रुतवान्सर्वं स्थितस्त्वं परिपूर्णधीः ।  
यदिच्छसीतरत्प्रष्टुं तत्पृच्छ रघुनन्दन ॥ २० ॥  
  
यत्पृष्टं प्रथमे कल्पे तदद्य परिचोदय ।  
  
श्रीराम उवाच ।  
  
इदानीं संशयो ब्रह्मन्विनिवृत्तो विशेषतः ॥ २१ ॥  
  
प्रथमे कल्पे विचारारम्भे वैराग्यप्रकरणे त्वया यत्पृष्टं ये प्रश्नाः   
कृतास्तेषु अद्य किञ्चिदवशिष्टं चेदस्ति तर्हि तत्परिचोदय पृच्छ ॥ २१ ॥  
  
ज्ञातं ज्ञातव्यमखिलं जाता तृप्तिरकृत्रिमा ।  
न मुनेऽस्ति मलं द्वित्वं न चेत्यं न च कल्पनम् ॥ २२ ॥  
  
मलमज्ञानम् । द्वित्वं जीवब्रह्मभेदः । कल्प्यते येन तत्कल्पनं मनः ॥ २२ ॥  
  
तदा ममाभूदज्ञानं प्रशान्तमधुना तु तत् ।  
कलङ्क आत्मनोऽस्तीति तदज्ञानवऽसेन या ॥ २३ ॥  
  
भ्रान्तिरासीदिदानीं सा निवृत्ता त्वत्प्रसादतः ।  
न जायते न म्रियते न चैवात्मा कलङ्कितः ॥ २४ ॥  
  
सर्वं च खल्विदं ब्रह्ममयमित्युदितोऽस्म्यलम् ।  
प्रश्नेभ्यः संशयेभ्यश्च वाञ्छितेभ्यश्च सर्वतः ॥ २५ ॥  
  
ब्रह्मैव ब्रह्ममयं ब्रह्मविवर्तो वा । वाञ्छितेभ्यश्च निवृत्तमिति शेषः ॥ २५ ॥  
  
शुद्धं मे निर्मलं चेतस्त्वष्ट्रा यन्त्रभ्रमादिव ।  
सर्वाचारोपदेशेषु प्राप्तप्रोक्तेषु साधुभिः ॥ २६ ॥  
  
त्वष्ट्रा यन्त्रे आरोप्य भ्रमणं भ्रमस्तल्लक्षितं तक्षणं [तक्षणं इति पदं   
क्वचिन्न पठ्यते ।] तस्मात्सूर्यबिम्बमिव शुद्धं भास्वरम् । साधुभिः   
प्राप्तेभ्य उपगतेभ्यः शिष्येभ्यः प्रोक्तेषु सर्वेषामाचाराणां   
साधनानामुपदेशेषु निराकाङ्क्षी ॥ २६ ॥  
  
निराकाङ्क्षी स्थितोऽस्म्यन्तः सुमेरुः कनकेष्विव ।  
न तदस्त्यस्ति यत्राशा न तदस्ति यदीप्सितम् ॥ २७ ॥  
  
चिरलभ्ये आशा । अनुपदलभ्ये ईप्सेति भेदः ॥ २७ ॥  
  
न तदस्ति यदादेयं हेयं मध्यं चराचरे ।  
इदं हेयमुपादेयमिदं सदिदमप्यसत् ॥ २८ ॥  
  
मध्यमुपेक्ष्यम् ॥ २८ ॥  
  
इति चिन्ताभ्रमः शान्तो निपुणं परमो मुने ।  
न स्वर्गमभिवाञ्छामि द्वेष्मि वापि न रौरवम् ॥ २९ ॥  
  
रौरवं नरकविशेषं चापि न द्वेष्मि ॥ २९ ॥  
  
आत्मन्येव हि तिष्ठामि मन्दराद्रिरिवाभ्रमः ।  
कणशः कीर्णत्रिजगत्क्षीरसागरसंसृतिः ॥ ३० ॥  
  
कणशः परमाणुशो विभज्य कीर्णानि विक्षिप्तानि विनाशितानीति यावत् त्रिजगन्ति येन   
तथाविधस्य क्षीरसागरस्य संसृतिः सर्वतो व्याप्तिरिव व्याप्तिर्यस्य । औत्प्रेक्षिकमेतत् ।   
अथवा कणशः प्रसृतैर्यशःक्षीरलवैः कीर्णानि सिक्तानि त्रिजगन्ति यया   
तथाविधामनुवंशक्षीरसागरे संसृतिर्व्यवहारो यस्य तथाविधश्चिरसम्भ्रान्तो   
रामलक्षणो मन्दराचलो बोधामृतोत्पत्त्या कृतार्थः । साम्प्रतं विश्रान्त   
उपरतभ्रमो वृत्त इति परेणान्वयः ॥ ३० ॥  
  
विश्रान्तश्चिरसम्भ्रान्तो निर्भ्रमो राम मन्दरः ।  
अवस्त्विदमिदं वस्तु पश्येति कलनास्त्यलम् ॥ ३१ ॥  
  
इदं जगत् इत्थं यथा दृष्टप्रकारमेव नान्यत्तत्त्वमस्तीति येन मूढेन ज्ञातं   
तस्य हृदि कुसन्देहजालेन ज्वलितेव अधिकं सन्तापिनी इदं वस्तु इदमवस्तु इति कलना   
अलमस्ति हे मुनीश्वर त्वमिति मदुक्तार्थं स्वानुभवसंवादाय पश्येति   
परेणान्वयः ॥ ३१ ॥  
  
हृदि तस्य कुसन्देहजालेन ज्वलिताधिकम् ।  
इदमित्थं जगदिति ज्ञातं येन मुनीश्वर ॥ ३२ ॥  
  
स यत्र याति कार्पण्यं जगतस्तन्न लभ्यते ।  
विचित्राकुलकल्लोलाज्जडाद्वृत्तिविवर्जितात् ॥ ३३ ॥  
  
स तादृशमूढपुरुषो यत्र यस्मिन् धनादिविषये कार्पण्यं याति जगतः सम्बन्धि   
तद्वस्तु तत्त्वदृशा न लभ्यतेऽस्माभिरिति शेषः । यतो वयं विचित्रा   
अशनायादिलक्षणा आकुलाः कल्लोलाः षडूर्मयो   
यस्मिंस्तथाविधाच्छुद्धचिदाकारवृत्तिविवर्जिताज्जडाद्भवसागरात्त्वत्प्रसादेन   
तीर्णाः स्म इति परेणान्वयः ॥ ३३ ॥  
  
त्वत्प्रसादेन भगवंस्तीर्णाः स्मो भवसागरात् ।  
सम्पदामवधिर्ज्ञातो दृष्टः सीमान्त आपदाम् ॥ ३४ ॥  
  
सर्वसारेऽप्यदीनाः स्मः पूर्णाः स्मः परमेश्वर ।  
ययावभेद्यामपरैर्दलिताशामतङ्गजम् ।  
संसारसागरे सम्यग्वीरतामागतं मनः ॥ ३५ ॥  
  
सर्वसारे भूमानन्दविषयेऽपि नित्यलब्धत्वाददीनाः स्मः ।   
अस्मन्मनःसंसारलक्षणे समरे दलितः आशामतङ्गजो येन तथाविधं सत्   
परैरभेद्यां सम्यग्वीरतां ययौ ॥ ३५ ॥  
  
परिगलितविकल्पतामुपेतं प्रगलितवाञ्छमदीनसारसत्त्वम् ।  
त्रिजगति यदतिप्रसन्नरूपं प्रमुदितमन्तरनुत्तमं मनो मे ॥ ३६ ॥  
  
पूर्णां मनःस्थितिमेव वर्णयन्नुपसंहरति-परिगलितेति ।   
अदीनसारमकार्पण्यदृढं सत्त्वं स्थैर्यं यस्य । त्रिजगति प्रसिद्धानि   
पूर्णचन्द्रक्षीरसागरशरदाकाशादीनि यानि प्रसन्नरूपाणि   
तान्यतिक्रान्तमतिप्रसन्नरूपम् । सापेक्षसमासश्छान्दसः । अन्तःप्रमुदितमत   
एवानुत्तमं मे मनः स्थितमित्यर्थः ॥ ३६ ॥  
  
इत्र्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०   
विश्रान्तिवर्णनं नाम त्रिचत्वारिंशः सर्गः ॥ ४३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
विश्रान्तिवर्णनं नाम त्रिचत्वारिंशः सर्गः ॥ ४३ ॥  
  
# ०४४
चतुश्चत्वारिंशः सर्गः ४४  
  
श्रीवसिष्ठ उवाच ।  
  
केवलेनेन्द्रियैः सार्धं वर्तमानार्थवर्तिना ।  
असङ्गमेन मनसा यत्करोषि न तत्कृतम् ॥ १ ॥  
  
इहासङ्गक्षयोपाया वाञ्छात्यागादयः पुनः ।  
मनःक्षयान्ता गुरुणा ज्ञानदार्ढ्यार्थमीरिताः ॥   
  
रामेण स्वस्य तत्त्वबोधविश्रान्तौ वर्णितायामपि तत्परिपाकात्प्राक् प्रच्युतिर्मा भूदिति   
शिलानिखातस्थूणादार्ढ्याय सन्धिकीलपरम्परामिव जीवन्मुक्तलक्षणभूतां   
प्रागुक्तसाधनपरम्परामेव प्रतिष्ठापयिष्यन् श्रीवसिष्ठः प्रागुक्ते   
यथाप्राप्तव्यवहारोपभोगादिलक्षणे शिवार्चनेऽपि सर्वारम्भा हि दोषेण   
धूमेनाग्निरिवावृताः इति न्यायेन   
प्रमादाद्धिंसापरानिष्टादिप्रसक्तेरवर्जनाद्भोगस्यानर्थहेतुत्वाच्च स्यादेव   
पुनर्जननाद्यनर्थ इत्याशङ्कां वारयन्नाह-केवलेनेति । केवलेन रागादिरहितेन   
अतएव असङ्गमेन कर्तृत्वाभिमानलक्षणक्रियासङ्गमशून्येन ॥ १ ॥  
  
यथा प्राप्तिक्षणे वस्तु प्रथमे तुष्टये तथा ।  
न प्राप्त्येकक्षणादूर्ध्वमिति को नानुभूतवान् ॥ २ ॥  
  
ननु विषयाणां तुष्टिजनकत्वनियमात्कथं तेषु रागस्त्यक्तुं शक्य   
इत्याशङ्क्याह-यथेति । प्राप्तिक्षणातिरिक्तपूर्वोत्तरकालयोस्तेषु   
तुष्टिहेतुत्वव्यभिचारान्नायं नियम इति भावः ॥ २ ॥  
  
वाञ्छाकाले यथा वस्तु तुष्टये नान्यदा तथा ।  
तस्मात्क्षणसुखे सक्तिं बालो बध्नाति नेतरः ॥ ३ ॥  
  
अतएव चिरानर्थे क्षणिकसुखे आसङ्गोऽपि न युक्त इत्याह-वाञ्छेति ।   
वाञ्छापदेन लाभो लक्ष्यते ॥ ३ ॥  
  
वाञ्छाकाले तुष्टये यत्तत्र वाञ्छैव कारणम् ।  
तुष्टिस्त्वतुष्टिपर्यन्ता तस्माद्वाञ्छां परित्यज ॥ ४ ॥  
  
यदा वस्तुलाभकृतः क्षणिकोऽपि वाञ्छानिरोधः सुखहेतुस्तदा   
आत्यन्तिकवाञ्छोच्छेदो निरतिशयानन्दहेतुरित्यर्थादागतम् तथा च   
वाञ्छैवानर्थ इत्याशयेनाह-वाञ्छाकाले इति । तुष्टिरानन्दः ।   
अतुष्टिस्तुष्टिविरोधिवाञ्छैव पर्यन्तो विच्छेदो यस्यास्तथाविधा ॥ ४ ॥  
  
यदि तत्पदमाप्तोऽसि कदाचित्कालपर्ययात् ।  
तदहम्भावनारूपे न मङ्क्तव्यं त्वया पुनः ॥ ५ ॥  
  
ननु पूर्णानन्दं पदं प्राप्तोऽहं तस्मै मह्यं   
पुनर्विषयवाञ्छात्यागोपदेशस्ते किमर्थस्तत्राह-यदीति । पुनः   
कालान्तरेऽप्यहम्भावपङ्के निमज्जनं मा भूदिति तत्पदस्थितिदार्ढ्यार्थः   
पुनरुपदेश इत्यर्थः ॥ ५ ॥  
  
आत्मज्ञानाचलस्याग्रे राम विश्रान्तवानसि ।  
अहम्भावमहाश्वभ्रे न पुनः पातमर्हसि ॥ ६ ॥  
  
यत्स्मृतानन्तसद्दृष्टेर्ज्ञत्वमेरुशिरःस्थितेः ।  
पुनर्गर्भानुकारान्तःपाताले पतनं कुतः ॥ ७ ॥  
  
सत्यपि दार्ढ्ये पुनर्मज्जनं किं नाशङ्क्यते तत्राह-यदिति । यद्यस्माद्धेतोः   
गर्भो मातृकुक्षिगतः पिण्डस्तमनुसृत्य करोति जन्माद्यनर्थमिति   
गर्भानुकारोऽहम्भावस्तल्लक्षणेऽन्तःपाताले ।   
दृढीभूतज्ञानस्यावश्यमविद्यानर्थबीजोच्छेदित्वादिति भावः ॥ ७ ॥  
  
दृश्यते ते स्वभावोऽयं समतासत्यतामयः ।  
मन्ये क्षीणविकल्पोऽसि जातोऽसि हतकालिकः ॥ ८ ॥  
  
अन्येषामुपकाराय वा मयेदमुक्तं तव त्वज्ञानं नष्टमिति मया   
समतादिलिङ्गैर्लक्षितमेवेत्याशयेनाह-दृश्यत इति । कालिका अविद्या ॥ ८ ॥   
  
स्वभावे संस्थितो राम इत्यावेदयतीव मे ।  
सौम्य पूर्णार्णवप्रख्या समता निर्मला तव ॥ ९ ॥  
  
आशा यातु निराशत्वमभावं यातु भावनम् ।  
अमनस्त्वं मनो यातु तवासङ्गेन जीवतः ॥ १० ॥  
  
न सञ्जनमसङ्गस्तेन जीवतः । अनुमोदने आशिषि वा लोट् ॥ १० ॥  
  
यां यां वस्तुदृशं यासि तस्यां तस्यामवस्थितम् ।  
सत्तासामान्यरूपेण ब्रह्म बृंहितचिद्धनम् ॥ ११ ॥  
  
न मनोरथभङ्गान्निराशत्वाद्याशासे किन्तु सर्वतो   
निरतिशयानन्दब्रह्मलाभादित्याशयेनाह-यां यामिति ॥ ११ ॥  
  
अज्ञातात्मा निबद्धोऽसि विज्ञातात्मा न बध्यसे ।  
राम त्वं स्वात्मनात्मानं बोधयस्व बलादतः ॥ १२ ॥  
  
बलात् मननादिदार्ढ्यात् ॥ १२ ॥  
  
यत्र न स्वदते वस्तु स्वदते च यथागतम् ।  
अवासनत्वं तद्विद्धि साम्यमाकाशकोमलम् ॥ १३ ॥  
  
इदानीं निर्वासनत्वस्य स्वानुभवगम्यं लक्षणमाह-यत्रेति । वस्तु भोगसुखम् ।   
यथागतं प्रारब्धोपनीतं दुःखमपि ॥ १३ ॥  
  
वासनारहितैरन्तरिन्द्रियैराहर क्रियाः ।  
न विक्रियामवाप्नोषि खवत्क्षोभशतैरपि ॥ १४ ॥  
  
खवत् आकाशवत् ॥ १४ ॥  
  
ज्ञाता ज्ञानं तथा ज्ञेयं त्रयमेकतयात्मनि ।  
शान्तात्मानुभवाऽभव्यं न भूयो भवभागसि ॥ १५ ॥  
  
अभव्यं दुःखाद्यपि त्रिपुट्येकीकारेणात्मतया अनुभव । तेन तस्य प्रतिकूलता   
शाम्यतीति भावः ॥ १५ ॥  
  
चित्तोन्मेषनिमेषाभ्यां संसारप्रलयोदयौ ।  
वासनाप्राणसंरोधादनिमेषं मनः कुरु ॥ १६ ॥  
  
दुःखादौ प्रातिकूल्यविकल्पनं मनःकृतमिति तदेव वा भुशुण्डोक्तयुक्त्या   
निरोद्धव्यमित्याशयेनाह-चित्तेति ॥ १६ ॥  
  
प्राणोन्मेषनिमेषाभ्यां संसृतेः प्रलयोदयौ ।  
तमभ्यासप्रयोगाभ्यामुन्मेषरहितं कुरु ॥ १७ ॥  
  
मौर्ख्योन्मेषनिमेषाभ्यां कर्मणां प्रलयोदयौ ।  
तद्विलीनं कुरु बलाद्गुरुशास्त्रार्थसंयमैः ॥ १८ ॥  
  
अज्ञानमेव वा प्रवृत्तिद्वारानर्थनिदानमिति तदेव ज्ञानदार्ढ्येन   
निरसनीयमित्याह-मौर्ख्येति ॥ १८ ॥  
  
यथा वातरजःसङ्गस्पन्दात्खं भाववेदनम् ।  
तथा चितश्चेत्यतया स्पन्दादिदमुपस्थितम् ॥ १९ ॥  
  
चित्तोन्मेषनिमेषाभ्यामिति यदुक्तं तद्दृष्टान्तेन स्फुटयति-यथेत्यादिना ।   
यथा खमाकाशं वातस्य रजसां च सङ्गात्स्पन्दाच्च   
मलिनचलनादिस्वभाववेदनं सम्पन्नं तथा चितश्चित्तलक्षणात्स्पन्दाच्चेत्यतया   
इदमनर्थजातमुपस्थितमित्यर्थः ॥ १९ ॥  
  
दृश्यदर्शनसम्बन्धस्पन्देनेयं जगद्गतिः ।  
स्फुरत्यालोककुड्यादिसङ्गजा वर्णधीरिव ॥ २० ॥  
  
उक्तेऽर्थे अन्वयव्यतिरेकौ द्र्शयति-दृश्येति द्वाभ्याम् ।   
नानाच्छिद्रप्रविष्टसौरालोककुड्यसम्बन्धजा चित्रवर्णधीरिव ॥ २० ॥  
  
दृश्यदर्शनसम्बन्धस्पन्दाभावे न जायते ।  
वेदना भवदाभासा चित्रपुंसाभिवाशये ॥ २१ ॥  
  
भवतीति भवज्जगत्तदाभासा । यथा चित्रलिखितपुंसामाशये हृदि भावनैव न   
जायते तद्वत् ॥ २१ ॥  
  
चित्तस्पन्दोत्थिता माया तदभावे विलीयते ।  
पयःस्पन्दोत्थिता वीचिस्तदभावे विनश्यति ॥ २२ ॥  
  
त्यागेन वासनांशस्य बोधाद्वा प्राणरोधनात् ।  
चित्ते निस्पन्दतां याते कुतः स्पन्दस्य सम्भवः ॥ २३ ॥  
  
स्पन्दस्य कौटस्थ्यच्युतिरूपस्य ॥ २३ ॥  
  
असंवित्स्पन्दमात्रेण याति चित्तमचित्तताम् ।  
प्राणानां वा निरोधेन तदेव च परं पदम् ॥ २४ ॥  
  
ह्यर्थे चशब्दः ॥ २४ ॥  
  
दृश्यदर्शनसम्बन्धे यत्सुखं पारमार्थिकम् ।  
तदन्तैकान्तसंवित्त्या ब्रह्मदृष्ट्या मनःक्षयः ॥ २५ ॥  
  
बोधाद्वा इति मध्यमोपायमुक्तं विवृणोति-दृश्येति । विषयेन्द्रियसम्बन्धे   
यत्सुखं प्रसिद्धं तत्परमार्थतो ब्रह्मसुखमेव । एतस्यैवानन्दस्यान्यानि भूतानि   
मात्रामुपजीवन्ति इति श्रुतेः । अतस्तस्यान्तः   
परमावधिर्मानुषानन्दमारभ्योत्तरोत्तरं शतगुणोत्कर्षेण श्रुत्या दर्शितः यतो   
वाचो निवर्तन्ते अप्राप्य मनसा सह । आनन्दं ब्रह्मणो विद्वान्न बिभेति कदाचन इति ।   
तदेकान्तं तन्मात्रपूर्णतातत्संवित्तिरूपया ब्रह्मदृष्ट्या मनःक्षयः   
सिद्ध्यतीत्यर्थः ॥ २५ ॥  
  
यत्र नाभ्युदितं चित्तं तत्तत्सुखमकृत्रिमम् ।  
न स्वर्गादौ सम्भवति मरौ हिमगृहं यथा ॥ २६ ॥  
  
तत्तत्सुखं ब्रह्मसुखं तच्च स्वर्गादिभोगभूमौ न सम्भवति । तत्र चित्तस्य   
कामासूयादिकलुषत्वादित्यर्थः । हिमं शिशिरजलं तस्य गृहं सरः ॥ २६ ॥  
  
चित्तोपशमजं स्फारमवाच्यं वचसा सुखम् ।  
क्षयातिशयनिर्मुक्तं नोदेति न च शाम्यति ॥ २७ ॥  
  
न वाच्यं वक्तुमशक्यम् । स्वानुभवैकगम्यमित्यर्थः ॥ २७ ॥  
  
बोधाद्भवति चित्तान्तो दुर्बोधाच्चित्तवेदिता ।  
बालवेतालवत्तेन मोहश्रीर्घनतां गता ॥ २८ ॥  
  
चित्तस्यान्तो नाशः । यतो दुर्बोधाद्भ्रान्तिवशादेव चित्तवेदिता चित्तसद्भावप्रतीतिः   
बोधेन तु भ्रान्तिर्नश्यतीति युक्तश्चित्तनाश इति भावः । बालकल्पितवेतालवत् । तेन   
दुर्बोधेन ॥ २८ ॥  
  
विद्यमानमपि ह्येतच्चित्तं बोधाद्विलीयते ।  
सदप्यसदिवाभाति ताम्रं हेमीकृतं यथा ॥ २९ ॥  
  
ननु ज्ञानिनामपि व्यवहारदर्शनाच्चित्तमस्त्येव तत्कथं ज्ञानेन नष्टम्   
सत्त्वनष्टत्वयोर्युगपदेकत्र विरोधात्तत्राह-विद्यमानमपीति ॥ २९ ॥  
  
ज्ञस्य चित्तं न चित्ताख्यं ज्ञचित्तं सत्त्वमुच्यते ।  
नामार्थान्यत्वभाक्चित्तं बोधात्ताम्रसुवर्णवत् ॥ ३० ॥  
  
नामतोऽर्थतश्चान्यत्वं भजत इत्यन्यत्वभाक् ॥ ३० ॥  
  
न सम्भवति चित्तत्वं तेन तत्प्रविलीयते ।  
भ्रमः शाम्यति बोधेन नाभावो विद्यते सतः ॥ ३१ ॥  
  
भ्रान्तिबीजत्वमेव चित्तस्य चित्तता सा बोधेन प्रविलीयत इत्यर्थः । घटादिनाशेऽपि   
कपालाद्यात्मना परिशेषद्र्शनात्सतः स्वरूपेण नाशः क्वाप्यप्रसिद्ध एवेत्याह##-  
  
अवस्त्वेव विकल्पात्म चित्तादि शशशृङ्गवत् ।  
सर्वं तदात्मनस्तस्मात्तद्धि बोधाद्विलीयते ॥ ३२ ॥  
  
वस्तुबोधस्यावस्तुकल्पितांशमात्रबाधकत्वप्रसिद्धेरपि न   
सत्त्वांशबाधकत्वप्रसक्तिरित्याह-अवस्त्वेवेति । चित्तादि सर्वं तत्   
पारमार्थिकस्यात्मनो विवर्त इति शेषः ॥ ३२ ॥  
  
चित्तं सत्त्वं समायातं किञ्चित्कालं जगत्स्थितौ ।  
विहृत्य तुर्यावस्थायां तुर्यातीतं भवत्यतः ॥ ३३ ॥  
  
तर्हि किं जीवन्मुक्तचित्तस्य व्यवहारक्षमावस्था वास्तव्येव नेत्याह-चित्तमिति ।   
विहारसमाधिसाक्षात्कारपर्यन्ता तदवस्था न वास्तवी किन्तु   
प्रारब्धप्रतिबद्धाविद्यालेशकृतबाधितानुवृत्तिः ।   
विदेहकैवल्याविर्भूततुर्यातीतावस्थैव तस्य वास्तवीति भावः ॥ ३३ ॥  
  
ब्रह्मैव भूरिभवनभ्रमविभ्रमौघैरित्थं स्थितं   
सममनेकतयैकमेव ।  
सर्वात्म सम्भवति नेतरदङ्ग किञ्चिच्चित्तादिकं च न हृदीव हि सन्निवेशः ॥   
३४ ॥  
  
तत्तुर्यातीतं ब्रह्म यावन्न ज्ञातं तावच्चित्तजगदादि मिथ्यावेषेण स्थितं   
सर्वात्मकं भवति न चित्तादिकं नाम किञ्चिदितरद्वस्त्वन्तरमस्तीति ज्ञानमात्रेण   
तन्मात्रस्वभावपरिशेषश्चित्तादेर्युक्त एवेत्याशयेनाह-ब्रह्मैवेति । यथा हृदि   
मनोरथपरिकल्पितप्रासादोपवनवाप्यादिसन्निवेशस्तत्रासमावेशादेव नास्ति   
तद्वत्परमसूक्ष्मे अच्छिद्रचिदेकरसघने ब्रह्मण्यपि जगदसमावेशादेव   
नास्तीत्यर्थः ॥ ३४ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पूर्वार्धे   
चित्तसत्तासूचनं नाम चतुश्चत्वारिंशः सर्गः ॥ ४४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चित्तसत्तासूचनं नाम चतुश्चत्वारिंशः सर्गः ॥ ४४ ॥  
# ०४५
पञ्चचत्वारिंशः सर्गः ४५  
  
श्रीवसिष्ठ उवाच ।  
  
अत्रेमामवबोधाय विस्मयोल्लासकारिणीम् ।  
अपूर्वां सङ्क्षेपाद्राम रम्यां कथां शृणु ॥ १ ॥  
  
स्वानन्दरससम्पूर्णं त्रिजगत्कल्पनास्पदम् ।  
इह बिल्वफलत्वेन परं ब्रह्मोपवर्ण्यते ॥  
  
कथां बिल्वाख्यानाख्याम् ॥ १ ॥  
  
योजनानां सहस्राणि विपुलं विमलं स्फुटम् ।  
युगैरप्यजरद्रूपमस्ति बिल्वफलं महत् ॥ २ ॥  
  
न जीर्यत इत्यजरद्रूपं स्वभावो यस्य ॥ २ ॥  
  
अविनाशरसाधारं सुधामधुरसारवत् ।  
पुराणमपि बालेन्दुदलमार्दवसुन्दरम् ॥ ३ ॥  
  
सुधेवसुधापेक्षया वा अतिमधुरसारवत् ।   
बालेन्दोरङ्कुरप्रायात्प्रतिदिनमुपचीयमानानि दलानीव याः कलास्तानीव मार्दवेन   
त्वङ्नयनसुखस्पर्शतया सुन्दरम् ॥ ३ ॥  
  
व्यूहमध्यमहामेरुं मन्दराद्रिरिवाचलम् ।  
महाकल्पान्तवात्याया अपि वेगैरचालितम् ॥ ४ ॥  
  
भुवनव्यूहमध्यगतमहामेरुरिव मेढीभूतम् । मन्दराद्रिरिवाचलं दृढम् ॥   
४ ॥  
  
योजनायुतकोटीनां कोटिलक्षशतैरपि ।  
वैपुल्येनापरिच्छेद्यं मूलमाद्यं जगत्स्थितेः ॥ ५ ॥  
  
प्रागुक्तं सहस्रपदमसङ्ख्यपरमिति व्याचष्टे-योजनेति । जगतः   
स्थितेर्विधारणस्य नियमनस्य च मूलम् ॥ ५ ॥  
  
यस्य बिल्वफलस्योच्चैर्ब्रह्माण्डानि समीपतः ।  
हरन्ति लीलां शैलाधो राजिकाकणपद्धतेः ॥ ६ ॥  
  
हरन्ति वहन्ति । राजिका सूक्ष्मसर्षपास्तत्काणानां पद्धतेः पङ्क्तेः ॥ ६ ॥  
  
स्पन्दमानरसापूरां स्वाद्वीं रसचमत्कृतिम् ।  
यस्यातिशेते नो कश्चिदपि राघव षड्रसः ॥ ७ ॥  
  
षड्रसः षडिन्द्रियभोग्यब्रह्मलोकान्तसुखलवः प्रसिद्धो वा ॥ ७ ॥  
  
न कदाचन पाकेन पातं तेन समेति यत् ।  
सदैव पक्वमप्यङ्ग जरसा यन्न बाध्यते ॥ ८ ॥  
  
तेन तादृशरसयुक्तेनापि पाकेन यत् पातं पतनं न समेति । तर्हि किं स्वस्थान एव   
जीर्यति नेत्याह-सदैवेति ॥ ८ ॥  
  
ब्रह्मविष्ण्विन्द्ररुद्राद्या जरठाः केचिदेव न ।  
यस्योत्पत्तिं विजानन्ति मूलं वा वृन्तमेव च ॥ ९ ॥  
  
जरठाश्चिरायुषः ॥ ९ ॥  
  
अदृष्टाङ्कुरवृक्षस्य त्वदृष्टकुसुमाकृतेः ।  
अस्तम्भमूलशाखस्य फलस्यास्य महाकृतेः ॥ १० ॥  
  
एकपिण्डघनाकारविततस्थौल्यशालिनः ।  
यस्योत्पत्तिविकारादिपरिणामो न दृश्यते ॥ ११ ॥  
  
विततमतिविस्तीर्णं यत्स्थौल्यं बृहत्ता तच्छालिनः ॥ ११ ॥  
  
समस्तफलसारस्य फलस्यास्य महाकृतेः ।  
न मज्जा नाष्ठि विततो निर्विकारो निरञ्जनः ॥ १२ ॥  
  
समस्तेषु फलेषु पुरुषार्थेषु च सारस्य श्रेष्ठस्य । अष्ठि बीजं नास्ति ॥ १२ ॥  
  
शिलान्तरिव नीरन्ध्रः स्पन्दमानेन्दुबिम्बवत् ।  
रसं स्वसंविदास्वाद्यं स्पन्दमान इवामृतम् ॥ १३ ॥  
  
शिलाया अन्तःप्रदेश इव नीरन्ध्रो घनः । विज्ञानघम एव इति श्रुतेः ।   
स्यन्दमानेन्दुबिम्बवत् स्वसंविदामृतमिवास्वाद्यं निरतिशयानन्दरसं   
स्यन्दमानः ॥ १३ ॥  
  
कोशः सकलसौख्यानां शीतलालोककारकः ।  
शैलाभोऽमृतपिण्डाभो मज्जा आत्मफलस्थितेः ॥ १४ ॥  
  
कोश इति । एतस्यैवानन्दस्यान्यानि भूतानि मात्रामुपजीवन्ति इति श्रुतेः । आत्मनो   
मानुषानन्दादिहैरण्यगर्भानन्दान्तकर्मफलस्थितेर्मज्जा सारः ॥ १४ ॥  
  
तस्मात्परममज्जा तु यासौ स्वात्मचमत्कृतिः ।  
अनन्तरक्षितो नित्यमनन्यः श्रीफलं गतः ॥ १५ ॥  
  
तस्माद्धैरण्यगर्भानन्दफलादपि परमस्याव्यक्तस्य मज्जा । अनन्तेन   
त्रिविधपरिच्छेदशून्यस्वभावेनैव रक्षितः । स्वात्मकमेव श्रीफलं बिल्वं गतः   
स चानन्यः । अद्वय एवेत्यर्थः ॥ १५ ॥  
  
स्वसन्निवेशवैचित्र्यमन्यत्वफलतां गताम् ।  
अत्यजन्त्या तया तन्व्या स्थूलयाप्यतिबालया ॥ १६ ॥  
  
अनन्यत्वमेवोपपादयितुं चमत्कृतिपदस्वारस्यं प्रकटयति##-  
भेदजातस्य फलतां परमप्रयोजनतां गतः चिदेकरसमज्जारूपं पारमार्थिकं   
स्वसन्निवेशत्रैलक्षण्यमत्यजन्त्यैव इदं भेदादि स्वयमुत्पाद्य भावितमिति   
परेणान्वयः । प्रकारान्तरैरपि तस्याश्चमत्कृतित्वोपपादनाय   
तन्व्येत्यादिविरुद्धविशेषणानि । अणोरणीयस्त्वात्तन्व्या । महतो महीयस्त्वात्स्थूलया ।   
चिरन्तनत्वेऽपि वृद्ध्यादिविकाराभावादतिबालया ॥ १६ ॥  
  
इयमस्मीति कलनादसदप्यन्यतामलम् ।  
भेदाद्यसम्भवदिदं स्वयमुत्पाद्य भावितम् ॥ १७ ॥  
  
असतोऽपि भेदस्योत्पादने को हेतुस्तमाह-इयमिति । इयमहमस्मीति अनिदमि   
इदन्ताध्यास एव तद्धेतुरित्यर्थः । अन्यथा पृथक्त्वं   
तदापादकमलमविद्यामेवम्भूतभुवनभेदादिरूपेणोत्पाद्येत्यर्थः ।   
असम्भवदित्यनेन स्वप्रकाशचिदेकरसे मलस्यैव सम्भवो नास्ति सुतरां   
तत्कार्यभेदस्येति द्योत्यते ॥ १७ ॥  
  
अहङ्कलासमुदयसमनन्तरमेव सा ।  
वलिताकाशशब्दाङ्गत्रैलोक्यपरमाणुभिः ॥ १८ ॥  
  
स्वोत्पादितैर्भूतभुवनादिभेदैरहन्तोत्पादनद्वारा आभिमानिकं संवलनं सा   
लभत इत्याह-अहमिति । अहङ्कला अहङ्कारस्तस्याः समुदयो   
व्यष्टिसमष्टिरूपेणोद्भवस्तत्समनन्तरम् । आकाशस्तद्गुणः शब्दश्चाङ्गे   
द्रव्यगुणैकदेशौ येषां   
तथाविधैस्त्रैलोक्योपलक्षितव्यष्टिसमष्टिशरीरपरमाणुभिः ॥ १८ ॥  
  
इत्यनुक्रमतो याता संविच्छक्तिस्वरूपताम् ।  
मज्जा प्राक् सन्निवेशं स्वं तमेवाप्य समुज्झती ॥ १९ ॥  
  
स्वस्वरूपापरित्यागेनैवंरूपापत्तिरेवास्या महती आत्मचमत्कृतिरित्थं मया   
वर्णितेत्युपसंहरति-इतीति । शक्तिर्व्यबहारसमर्थता तत्स्वरूपताम् ॥ १९ ॥  
  
संविच्छक्त्या तया तत्र ततस्तरलरूपया ।  
निज एव समे रूपे दृगित्थं सम्प्रसारिता ॥ २० ॥  
  
समे निर्विकारे निजे रूपे एव इत्थं जगदाकारा दृक् सम्प्रसारिता ॥ २० ॥  
  
इदं व्योम महानन्तमियं कालमयी कला ।  
इयं नियतिरित्युक्ता क्रियेयं स्पन्दरूपिणी ॥ २१ ॥  
  
इत्थं च वियदादिसर्वमियमेव नान्यदस्याः किञ्चिदिति द्रष्टव्यमित्याह##-  
  
अयं सङ्कल्पविस्तारस्त्वयमाशान्तरभ्रमः ।  
रागद्वेषस्थितिरियं हेयोपादेयधीरियम् ॥ २२ ॥  
  
आध्यात्मिकार्था अपीयमेवेत्याह-अयमिति ॥ २२ ॥  
  
इयं त्वत्ता त्वियं मत्ता तत्तेयं संस्थिता स्वयम् ।  
ब्रह्माण्डौघोऽयमूर्ध्वस्थः स्वयमङ्गोर्ध्वमप्यधः ॥ २३ ॥  
  
अयं पुरः पार्श्वतोऽयं पश्चादाराहवीयसी ।  
इदं भूतं वर्तमानं भविष्यत्त्विदमित्यपि ॥ २४ ॥  
  
लिङ्गभेदः आत्मा ब्रह्मेत्यादिविशेष्यपदमध्याहृत्य योज्यः । दवीयसी दूरतरा ॥   
२४ ॥  
  
इदमन्तःस्थितानल्पकल्पनाम्भोरुहालयम् ।  
ब्रह्माण्डमण्डपापीडक्रीडामण्डपमण्डलम् ॥ २५ ॥  
  
अन्तःस्थिता अनन्ताः कल्पनाम्भोरुहाणामालया जीवा यस्मिंस्तथाविधम् ॥ २५ ॥  
  
अनन्तकलनातत्त्वपरिपल्लविता हरेः ।  
हृदब्जकर्णिका चेयं लोकपद्माक्षमालिका ॥ २६ ॥  
  
अनन्तैः कलनातत्त्वैः रचनरहस्यैः परितः पल्लविता ॥ २६ ॥  
  
इयं कीर्णमहारुद्रगणापूरितकोटरा ।  
दीर्घाभ्रसरणिर्भ्रान्तध्वंसनेभ्यः प्रभाविनी ॥ २७ ॥  
  
कीर्णैः सर्वतोव्याप्तैर्महारुद्रगणैः पूरितकोटरा । अभ्रसरणिराकाशपदवी ।   
अस्मिन्महत्यर्णवेऽन्तरिक्षे भवा अधि । नीलग्रीवाः शितिकण्ठाः शर्वाः इति श्रुतेरिति   
भावः । भ्रान्ता विषयलम्पटाः स्वर्तिणस्तेषां ध्वंसनेभ्यः अधःपतनेभ्यो   
निमित्तेभ्यः प्रभाविनी प्रतापवती प्रकाशवती वा । नक्षत्रपात्रे नभःपथे   
प्रभानुवृत्तिदर्शनादित्यर्थः ॥ २७ ॥  
  
इयं मेरुः ककुभ्यत्र जगत्पङ्कजकर्णिका ।  
स्फुरदिन्दुमधूल्लासलम्पटामरषट्पदा ॥ २८ ॥  
  
अत्र अस्यामुत्तरस्यां ककुभि दिशि । इन्दुलक्षणस्य मधुन उल्लासे अमृतमकरन्दे   
लम्पटाः अमरलक्षणाः षट्पदा यस्माम् ॥ २८ ॥  
  
इयमुद्दामसौगन्ध्यस्वर्गश्रीपुष्पमञ्जरी ।  
जगज्जरठवृक्षस्य रजोनरकमूलिनः ॥ २९ ॥  
  
रजोगुणकार्यरागादिना नरकैर्दुःखैश्च मूलिनो मूलवतो जगज्जरठवृक्षस्य   
उद्दामसौगन्ध्या स्वर्गश्रीलक्षणा पुष्पमञ्जरी इयमेवेत्यर्थः ॥ २९ ॥  
  
इयं च ताराकिञ्जल्का ब्रह्मार्णवतटस्थिता ।  
अपारापारपर्यन्ताव्योमलीलासरोजिनी ॥ ३० ॥  
  
ऊर्ध्वमपारा परितश्चापारपर्यन्ता । व्योमलीला व्योमाकारा सरोजिनी कमलिनी सरसी वा   
इयमेवेत्यर्थः ॥ ३० ॥  
  
इयं क्रियापरिग्राहा तरङ्गतरलावली ।  
सर्गावर्तविधानस्थभूरिभूतपरम्परा ॥ ३१ ॥  
  
क्रियाः कर्माण्येव परितो ग्राहा यस्याम् । तरङ्गा इव तरला मासर्त्वावली यस्याम् ।   
सर्गः प्रजोत्पादनं तल्लक्षणे आवर्तानां विधाने कार्ये तिष्ठतीति तत्स्था   
भूरिभूतपरम्परा यस्याम् ॥ ३१ ॥  
  
इयत्तया प्रसरिणी क्षणकल्पादिपल्लवा ।  
तेजःकेसरिणी कालनलिनी व्योमपङ्कजा ॥ ३२ ॥  
  
इयत्तया प्राण्यायुःपरिमाणेन प्रसरिणी विस्तृता । तेजोभिरग्न्यादित्यचन्द्रादिभिः   
केसरिणी । व्योमैव पङ्कजं यस्यास्तथाविधा कालनलिनी इयमेव ॥ ३२ ॥  
  
इमा भावविकाराढ्या जरामृतिविषूचिकाः ।  
विद्याविद्याविलासाढ्या इमाः शास्त्रार्थदृष्टयः ॥ ३३ ॥  
  
इति सा तस्य बिल्वस्य निजमज्जाचमत्कृतिः ।  
सङ्कल्पसन्निवेशान्तरेवैव कृतसंस्थितिः ॥ ३४ ॥  
  
इति वर्णितप्रकाराः सर्वे सा निजमज्जाचमत्कृतिरेव ।   
एवम्प्रकारैर्व्यष्टिसमष्टिसङ्कल्पसन्निवेशस्यान्तःकृतसंस्थितिः ॥ ३४ ॥   
  
शान्ता स्वस्था निराबाधा सौम्या भावनयोज्झिता ।  
कर्तृत्वमप्यकर्तृत्वं कृत्वाऽकृत्वेव संस्थिता ॥ ३५ ॥  
  
एषैकिकैव विविधेव विभाव्यमाना नैकात्मिका न विविधा ननु सैव सैव ।  
सत्यास्थिता सकलशान्तिसमैकरूपा सर्वात्मिकातिमहती [महतीति   
निरूपशक्तिः इति मुद्रितपुस्तके पाठः ।] चितिरूपशक्तिः ॥ ३६ ॥  
  
बिल्वाख्यायिकां समाप्य स्वरूपेणैव चितं वर्णयन्नुपसंहरति-एषेति ।   
एकत्वसङ्ख्याया अपि द्वैतापादकत्वान्नैकात्मिका नापि विविधा किन्तु सैव एकत्वं   
सैवैका । वीप्सया सजातीयविजातीयनिवृत्तिर्वा । सकलस्य द्वैतविकल्पस्य शान्त्या   
समैकरूपा । अनेन स्वगतभेदस्यापि व्यावृत्तिः । अतिमहती ब्रह्मशब्दलक्ष्या   
चितिरूपा शक्तिरेवेत्थं व्युत्पादितेत्यर्थः ॥ ३६ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
बिल्वोपाख्याने पञ्चचत्वारिंशः सर्गः ॥ ४५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
बिल्वोपाख्याने पञ्चचत्वारिंशः सर्गः ॥ ४५ ॥  
  
# ०४६
षट्चत्वारिंशः सर्गः ४६  
  
श्रीराम उवाच ।  
  
भगवन्सर्वसारज्ञ त्वयैषा बिल्वरूपिणी ।  
महाचिद्धनसत्तेह कथितेति मतिर्मम ॥ १ ॥  
  
इह शिल्पिमनोदृष्टपद्मिनीखण्डमण्डितम् ।  
शिलोदरमिव ब्रह्म प्रपञ्चाभासमीर्यते ॥  
  
श्रीरामः स्वस्य बिल्वाख्यानतात्पर्यबोधं दर्शयति-भगवन्निति द्वाभ्याम् ॥ १ ॥  
  
चिन्मज्जारूपमखिलमहन्तादीदमाततम् ।  
न मनागपि भेदोऽस्ति द्वैतैक्यकलनात्मकः ॥ २ ॥  
  
श्रीवसिष्ठ उवाच ।  
  
यथा ब्रह्माण्डकूश्माण्डमज्जामेर्वादिसंस्थितिः ।  
तथा चिद्बिल्वमज्जेयं ब्रह्माण्डादिजगत्स्थितिः ॥ ३ ॥  
  
नाहन्तादिमात्रं चिद्बिल्वमज्जा किन्तु ब्रह्माण्डादिसर्वमपीति निःसङ्कोचं   
बोध्यमित्याशयेन वसिष्ठ उवाच-यथेत्यादिना ॥ ३ ॥  
  
सृष्टिचिद्बिल्वमज्जा स्यात्स्वाधारान्यत्वसम्भवे ।  
विनाशः सर्वगस्यास्य न चैतत्सम्भवत्यलम् ॥ ४ ॥  
  
चिद्बिल्वस्य मज्जेत्युक्ते अन्तःप्रदेशस्थावयवानां रसघनः परिणामविशेष इति   
कस्यचिद्भ्रान्तिं वारयति-सृष्टिरिति । यथा बिल्वखर्परं मज्जाया आधारस्तथा   
सृष्टिलक्षणमज्जाया आधेयायाः स्वाधारस्य खर्परस्थानीयस्यान्यत्वसम्भवे   
तदन्तःपरिणामरूपा मज्जा स्यात् । तत्र सर्वगस्यास्य चिदात्मनः कार्त्स्न्येनैकदेशेन   
वा परिणामित्वे विनाशो दुर्वारः । न चैतन्निरवयवे मुख्योऽन्तःप्रदेशः परिणामो   
वा सम्भवतीति न मज्जाशब्दः परिणामपर इत्यर्थः ॥ ४ ॥  
  
चितेर्मरीचबीजस्य जगदाख्या चमत्कृतिः ।  
स्थिता सौषुप्तसौम्यान्तः शिलान्तःसन्निवेशवत् ॥ ५ ॥  
  
तर्हि किम्पर इति चेद्विवर्तलक्षणचमत्कारपर इत्याशयेनाह-चितेरिति । शिलान्तः   
शिल्पिमनःकल्पितपद्मवनसन्निवेशवदित्यर्थः ॥ ५ ॥  
  
अत्रेमामिन्दुवदन चित्रां विस्मयकारिणीम् ।  
वर्ण्यमानां मया रम्यामन्यामाख्यायिकां शृणु ॥ ६ ॥  
  
दृष्टान्तं विवरीतुं ब्रह्मशिलाख्यायिकां प्रस्तौति-अत्रेति ॥ ६ ॥  
  
स्निग्धा स्पष्टा मृदुस्पर्शा महाविस्तारशालिनी ।  
निबिडा नित्यमक्षुब्धा क्वचिदस्ति महाशिला ॥ ७ ॥  
  
तस्यामन्तः प्रफुल्लानि पद्मानि सुबहून्यपि ।  
सरस्यामिव रम्याणि तान्यनन्तानि सन्ति वै ॥ ८ ॥  
  
मनःकल्पनानामानन्त्यादनन्तानि ॥ ८ ॥  
  
अन्योन्यप्रोतपत्राणि मिथो विघटितानि च ।  
मिथश्चोपनिगूढानि गूढानि प्रकटानि च ॥ ९ ॥  
  
उपनिगूढानि संश्लिष्टानि ॥ ९ ॥  
  
अधोमुखान्यूर्ध्वमुखान्यपि तिर्ङ्मुखानि च ।  
मिथोमिलितमूलानि मिथःप्रोतमुखान्यपि ॥ १० ॥  
  
कर्णिकाजालमूलानि मूलान्तःकर्णिकानि च ।  
ऊर्ध्वमूलान्यधोमूलान्यमूलानीतराणि च ॥ ११ ॥  
  
दृष्टवैपरीत्येनापि मनःकल्पनसम्भवादाह-कर्णिकेति । कर्णिकाजालेषु मूलानि   
येषाम् । इतराणि कानिचिदमूलानि च ॥ ११ ॥  
  
तेषां च निकटे सन्ति शङ्खाः शतसहस्रशः ।  
चक्रौघाश्च महाकाराः पद्मवत्सन्निवेशिनः ॥ १२ ॥  
  
शङ्खाः पद्ममुकुलवत्सन्निवेशिनः । चक्रौघास्तु विकसितपद्मवत्सन्निवेशिन   
इत्यर्थाद्गम्यते ॥ १२ ॥  
  
श्रीराम उवाच ।  
  
सत्यमेतन्मया दृष्टा तादृशी सा महाशिला ।  
शालग्रामे हरेर्धाम्नि विद्यते परिवारिणी ॥ १३ ॥  
  
स्वयं तीर्थयात्रायां शालग्रामक्षेत्रे दृष्टां शिलां गुरुवाक्यात्स्मरन् रमः   
सैवात्र भगवता जगत्कल्पनासहितब्रह्मदृष्टान्तत्वेनोदाहृतेति मन्यमान   
आह-सत्यमेतदिति । परिवारिणी पद्मवनलाञ्छनपरिवृता ॥ १३ ॥  
  
श्रीवसिष्ठ उवाच ।  
  
एवमेतद्विजानासि दृष्टवानसि तां शिलाम् ।  
यो यश्च तत्र वै प्राणः समस्तादृगनन्तरः ॥ १४ ॥  
  
दृष्टान्तदार्ष्टान्तिकसम्बन्धस्त्वया सम्यग्बुद्ध इत्यनुमोदमानो वसिष्ठ आह##-  
तादृग्दार्ष्टान्तिकभूतश्चिदात्मा यो यादृशस्वभावः । अनन्तरो   
निरवकाशचिद्घनः । समः प्राणस्यापि प्राणो निरतिशयानन्दरूपस्तत्र तस्मिन्नपि   
विषये दृष्टवानसीति विजानासि ॥ १४ ॥  
  
मया त्वियमपूर्वैव शिलेह कथिता तव ।  
यस्यामन्तर्महाकुक्षौ सर्वमस्ति च नास्ति च ॥ १५ ॥  
  
मया तु न त्वद्दृष्टशिला दृष्टान्तत्वेनाभिप्रेता किन्त्वपूर्वा ब्रह्मैव शिलात्वेन   
परिकल्प्य बिल्वमिवोपन्यस्तेति उपाये तात्पर्यविसंवादेऽपि नोपेये विसंवाद   
इत्याशयेनाह-मया त्विति ॥ १५ ॥  
  
चिच्छिलैषा मयोक्ता ते यस्यामन्तर्जगन्ति वै ।  
घनत्वैकात्मकत्वादिवशादेषा शिलैव चित् ॥ १६ ॥  
  
चिदात्मनि गौण्या शिलाशब्दप्रयोगनिमित्तान्गुणान्दर्शयति-घनत्वेति ।   
आदिपदादभेद्यत्वैकरसत्वकूटस्थत्वादिपरिग्रहः ॥ १६ ॥  
  
अप्यत्यन्तघनाङ्गायाः सुनीरन्ध्राकृतेरपि ।  
विद्यतेऽन्तर्जगद्वृन्दं व्योम्नीव विपुलानिलः ॥ १७ ॥  
  
अपिशब्दाभ्यां सूचितो विरोधो मायया परिहर्तव्यः ॥ १७ ॥  
  
द्यौः क्षमा वायुराकाशं पर्वता सरितो दिशः ।  
सन्ति तस्यां शिलायां च सुषिरं न मनागपि ॥ १८ ॥  
  
अस्यामेव घनाङ्गात्म जगत्पद्मं विजृम्भते ।  
एतस्माद्वस्तुतो नान्यदन्यच्छुद्धात्मकं च वा ॥ १९ ॥  
  
जगदेव मया तत्र पद्मवनत्वेनोत्प्रेक्षितमित्याह-अस्यामेवेति । तच्च जगदन्यदिव   
भातमपि वस्तुतो नान्यत् शुद्धचिदात्मकं च वा न किन्तु मायैवेत्यर्थः ॥ १९ ॥  
  
शङ्खपद्मादिकं लोकं पाषाणे लिख्यते यथा ।  
भूतं भवद्भविष्यच्च शिलायां शालभञ्जिका ॥ २० ॥  
  
तेषां च निकटे सन्ति शङ्खाः शतसहस्रशः इति यदुक्तं तत्तात्पर्यमाह##-  
भव्यं सर्वं जगत् । तत्र शालभञ्जिका वस्तुतो यथा वास्तवीव अस्तीति परेणान्वयः ॥   
२० ॥  
  
तथास्ति तत्र तत्सर्वं संस्थानं वस्तुतो यथा ।  
उपलान्तः सन्निवेशो नानात्माप्येकपिण्डताम् ॥ २१ ॥  
  
यथादत्ते तथैषा चित्पिण्डाकारैकिकां घनाम् ।  
यथा पद्मः शिलाकोशादभिन्नस्तद्वपुर्मयः ॥ २२ ॥  
  
आदत्ते स्वीकरोति तथा एषा चिदपि घनां एकिकां एकपिण्डतां स्वीकरोतीत्यर्थः ॥ २२ ॥  
  
तथा सर्गश्चितो रूपादभिन्नोऽपि वपुर्मयः ।  
सुषुप्तावस्थया चक्रपद्मलेखाः शिलोदरे ॥ २३ ॥  
  
तत्स्वरूपादभिन्नोऽपि वपुर्मयः परिच्छिन्नाकार इव भातीत्यर्थः । सुषुप्तावस्थया   
टङ्कच्छेदात्प्रागनभिव्यक्तयेत्यर्थः ॥ २३ ॥  
  
यथा स्थिताश्चितेरन्तस्तथेयं जगदावली ।  
शिलान्तः पद्मलेखाली मरिचान्तश्चमत्कृतिः ॥ २४ ॥  
  
नोदेति नास्तमायाति यथा सर्गस्तथा चितौ ।  
यथा पुरन्ध्र्यां मर्त्योऽन्तर्मज्जा वा बिल्वगा यथा ॥ २५ ॥  
  
सतोः शिलामरिचयोर्नोदेति नास्तमायाति तथेत्यर्थः । पुरन्ध्र्यां सुचरित्रायां   
स्त्रियामन्तर्मनसि मर्त्यस्तत्कान्तः सदैवास्ति ॥ २५ ॥  
  
तथाऽनन्तविकाराढ्या चितौ ब्रह्माण्डमण्डली ।  
विकारादि तदेवेति मुधैवोक्तिरनर्थिका ॥ २६ ॥  
  
यदा विकारिणां ब्रह्माण्डानां चिन्मात्रत्वं तदा   
तद्विकारभुवनशरीरादिभेदानां चिन्मात्रत्वमर्थसिद्धमिति   
तदुक्तिरर्थशून्यत्वान्मुधा निष्फलैव ॥ २६ ॥  
  
तत्तां समुपयात्याशु जलबिन्दुरिवाम्भसि ।  
अनन्तत्वाच्चितेरेतद्विकारादि चितेरिति ॥ २७ ॥  
  
कुतोऽर्थशून्या तत्राह-तत्तामिति । यत एतद्विकारादि आशु ब्रह्माण्डानां   
चिन्मात्रतादर्शनक्षण एव तत्तां चिन्मात्रतां समुपयाति न   
पृथगणुमात्रमप्यवशिष्यत इति हेतोः ॥ २७ ॥  
  
उक्त्या सम्पद्यते यच्च तल्लयेन विलीयते ।  
ब्रह्मैवेदं विकारादि विकाराद्यर्थवर्जितम् ॥ २८ ॥  
  
कविवर्णितगन्धर्वनगरवैचित्र्यवदुक्तिमात्रसिद्धत्वादपि तस्य   
प्रत्येतृचिन्मात्रत्वमित्याह-उक्त्येति । स भूरिति व्याहरन् भुवमसृजत । एत इति वै   
प्रजापतिर्देवानसृजत असृग्रमिति मनुष्यानिन्दव इति पितॄन् इत्यादिश्रुत्या   
भुवनादिसर्गस्य नामपूर्वकत्वोक्तेरेव नामलयन लयोऽप्यूह्यः ॥ २८ ॥  
  
वर्जनावर्जनेऽर्थस्य ब्रह्मैवानन्ततावशात् ।  
ब्रह्म स्थितं विकारादि ब्रह्मैवोत्पादितं क्रमात् ॥ २९ ॥  
  
विकाराद्यर्थवर्जनमपि न वस्त्वन्तरमित्याह-वर्जनेति ॥ २९ ॥  
  
अत्रान्यार्थमिदं विद्धि मृगतृष्णाम्भसा समम् ।  
बीजं पुष्पफलान्तस्थं बीजान्तर्नान्यदात्मकम् ॥ ३० ॥  
  
पुष्पफलपर्यन्ते स्वकार्ये बीजवत्सर्वत्र चित्सत्तानुवृत्तिदर्शनादपि सर्वं   
चिदेवेत्याह-बीजेत्यादिना ॥ ३० ॥  
  
यादृशी बीजसत्ता सा भवन्ती यात्यथोत्तरम् ।  
चिद्धने चिद्धनत्वं यत्स एव त्रिजगत्क्रमः ॥ ३१ ॥  
  
अङ्कुरादिपूर्वपूर्वविकारेषु भवन्ती विद्यमानैव अथ उत्तरकालं   
काण्डशाखापल्लवादि याति ॥ ३१ ॥  
  
एकत्वमेतयोर्द्वित्वमेकाभावे द्वयोः क्षतिः ।  
जगदन्यभवोद्भूतिर्न कदाचित्तदीदृशम् ॥ ३२ ॥  
  
द्वैतस्यैकत्वकल्पनाधीनकल्पनत्वादप्यकल्पितचिन्मात्रं तत्त्वमित्याह-एकत्वमिति   
। एतयोर्बीजतत्कार्ययोः अन्यभवश्चिद्व्यतिरिक्तजाड्यकल्पना तदधीनोद्भूतिः ।   
तच्चिद्रूपं तु कदाचिदपि ईदृशं जाड्यस्वभावं न सम्भवतीत्यर्थः ॥ ३२ ॥  
  
चिदचिन्न कदाचिच्च द्वयमन्तर्मिथोऽद्वयम् ।  
महाशिलान्तरे भेदो लेखात्मास्ति यथा [यतो बहु इति पाठः ।] बहुः ।  
तदन्यानन्यमज्जादि चिद्धने त्रिजगत्तथा ॥ ३३ ॥  
  
तदेव स्फुटयन् प्रकृते योजयति-चिदिति । मज्जादिबिल्वे इति शेषः ॥ ३३ ॥  
  
रेखोपरेखावलिता यथैका पीवरी शिला ।  
तथा त्रैलोक्यवलितं ब्रह्मैकमिति दृश्यते ॥ ३४ ॥  
  
एकं ब्रह्म इति प्रसिद्धजगद्रूपेण दृश्यते ॥ ३४ ॥  
  
एतच्छिलान्तरब्जादि यथा नित्यं सुषुप्तकम् ।  
नास्तमेति न चोदेति तथाऽहन्ता जगद्गतिः ॥ ३५ ॥  
  
सुषुप्तकं शिल्पिवासनामात्रम् ॥ ३५ ॥  
  
यथा शिलान्तर्लेखादि भिद्यते न शिलान्तरात् ।  
तत्सारत्वाज्जगत्कर्तृ कर्तृत्वादिजगच्चितिः ॥ ३६ ॥  
  
यथा शिलान्तरब्जानां स्पन्दास्पन्दभवाभवाः ।  
विषयत्वं न गच्छन्ति कर्तारो जगतस्तथा ॥ ३७ ॥  
  
जगत्कर्तृ जीवेश्वररूपं तदीयं कर्तृत्वादिजगच्च चितिश्चिदेव । भवाभवा   
आविर्भावतिरोभावाः ॥ ३७ ॥  
  
नेदं कदाचित्क्रियते न कदाचन नश्यति ।  
अद्रिवत्प्रभवोल्लासविलासावेदनात्मकम् ॥ ३८ ॥  
  
शिला यथा तत्त्वदर्शने विषयत्वं न गच्छन्ति तथा आत्मतत्त्वदर्शनेऽपि कर्तार   
इत्यर्थः ॥ ३८ ॥  
  
यथा यत्र यदाकारं तथा तत्र तदेव हि ।  
ब्रह्मसत्तात्मकं सर्वं सुषुप्तस्थमिव स्थितम् ॥ ३९ ॥  
  
अद्रिवद्गिरिकूटवदविकारित्वादित्यर्थः । अतएव शिला नानाशिल्पिनां   
विरुद्धमानसकल्पनाभेद इव ब्रह्मापि नानाजीवविरुद्धकल्पनाभेदेऽपि   
तत्तद्रूपमेवावतिष्ठत इत्याह-यथेति । यदाकारं कल्प्यत इति शेषः ॥ ३९ ॥  
  
भूरिभावविकाराढ्यो योऽयं जगदुरुभ्रमः ।  
सुषुप्तमेव तद्विद्धि शिलान्तः पङ्कजादिवत् ॥ ४० ॥  
  
सुषुप्तस्थं यथा प्रतिजीवं विचित्रस्वाप्नार्थकल्पनाभेदमविरोधेन सहते   
तद्वदित्यर्थः । सुषुप्तमनुन्मिषितवासनमात्रमेव ॥ ४० ॥  
  
नित्यं सुषुप्तपदमेव जगद्विलासः सम्यक्प्रशान्तसमचिद्धनखात्मकत्वात् ।  
पद्माः शिलान्तरिव सर्गदशास्त्वसारा दृष्टा न देहमुपयान्ति कदाचिदेव ॥ ४१   
॥  
  
आख्यायिकातात्पर्यं सङ्क्षिप्योपसंहरति-नित्यमिति । चिद्धनं यद्ब्रह्म खं   
तदात्मकत्वात् । असारास्तुच्छाः शिलान्तः पद्मा इव सर्गादिदशा आत्मनि दृष्टा अपि   
कदाचिदपि देहं स्वरूपस्थितिं नोपयान्त्येवेत्यर्थः ॥ ४१ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
शिलाकोशोपदेशो नाम षट्चत्वारिंशः सर्गः ॥ ४६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिलाकोशोपदेशो नाम षट्चत्वारिंशः सर्गः ॥ ४६ ॥  
  
# ०४७
सप्तचत्वारिंशः सर्गः ४७  
  
श्रीवसिष्ठ उवाच ।  
  
चित्तत्त्वस्य फलस्येव चितः स्वापापरक्रमात् ।  
स्वसत्तासन्निवेशेन यः स सर्ग इति स्थितः ॥ १ ॥  
  
इह बिल्वशिलाख्यानतात्पर्यमुपवर्ण्यते ।  
मयूराण्डरसे बर्हवर्णसंस्थानभेदवत् ॥   
  
बिल्वदृष्टान्तवशादचिद्रूपमेव तदन्तर्बीजमज्जादीनामिव स्वगतभेदेन तत्र   
तत्समसत्ताकसर्गोद्भवश्चात्रोक्त इति तात्पर्यभ्रमो मा भूदिति तत्तात्पर्यं   
वर्णयति-चित्तत्त्वस्येति । चिद्रूपं तत्त्वं यावत्स्वस्वरूपप्रतिसन्धानशून्यं   
तावदेव सर्गगर्भमिति द्योतनायाचेतनफलदृष्टान्तः । सर्गश्च चितः   
प्रसिद्धस्वापादपरः स्वापः स्वप्न एव   
युगवत्सरादिक्रमात्स्वसत्ताकल्पितसन्निवेशेन प्रवृत्तो न चित्समसत्ताकः   
स्वगतभेद इत्यर्थः ॥ १ ॥  
  
देशकालक्रियादीनामपि तन्मयरूपतः ।  
इदमन्यदिदं चान्यदिति नात्रोपपद्यते ॥ २ ॥  
  
तर्हि किं चित्तत्त्वादन्य एव सर्गः एतदपि दुर्वचमित्याह-देशेति ॥ २ ॥  
  
समस्तशब्दशब्दार्थवासनाकलनाविदः ।  
एकात्मत्वादसच्चेदमिति सङ्कथ्यते कथम् ॥ ३ ॥  
  
तर्हि किमसदेवेदं सर्गादि तदपि दुर्वचमित्याह-समस्तेति । समस्तानां   
शब्दानां तदर्थानां तद्वासनानां तत्प्रयुक्तसङ्कल्पविकल्पादिकलनानां च   
वेदितुरवस्थात्रयेऽप्येकात्मत्वात्सत्यत्वे अत्यन्तासतस्तेन वेदनादर्शनादित्यर्थः ॥ ३ ॥  
  
फलस्यान्तःसन्निवेशो नामानुक्रमतो यथा ।  
चितः स्वसत्ताघनताऽनाना नाना स्थिता तथा ॥ ४ ॥  
  
तस्माच्चिदधीनप्रातिभासिकानुक्रमवैचित्र्याशयेनैव फलत्वेनोत्प्रेक्षणमित्याह##-  
  
अनानैवापि नानैव क्षुब्धेवाक्षुभितैव च ।  
यथा फलान्तः स्वासत्ता चिदन्तः सिद्धयस्तथा ॥ ५ ॥  
  
तत्राऽनानात्वाद्यम्श एव प्राथम्याद्वास्तव इत्याह-अनानैवेति । क्षुब्धा   
विकृतेव । सिद्धयः सन्निवेशनिष्पत्तयः ॥ ५ ॥  
  
जगन्नगरमादर्शे चितः स्वं प्रतिबिम्बितम् ।  
कचतीवाऽकचदपि शिलान्तःसन्निवेशवत् ॥ ६ ॥  
  
शिलाख्यानस्य तात्पर्यं दर्शयति-जगदिति । शिलान्तःसन्निवेशवज्जगदिति   
यदुक्तं तस्याप्यादर्शे प्रतिबिम्बितं नगरमिव चितः स्व स्वं रूपमेव अकचदपि   
कचतीत्यर्थे तात्पर्यमित्यर्थः ॥ ६ ॥  
  
परमे चिन्मणौ सन्ति जगत्कोटिशतान्यपि ।  
चिन्तामणावनन्तानि फलानीवार्पितान्यलम् ॥ ७ ॥  
  
मायिकानन्तशक्तिमत्त्वाद्वा चिन्तामणौ चिन्तकमनोरथफलानीव चिति सर्वं जगदस्तीति   
तत्तात्पर्यं वर्णनीयमित्याह-परमे इति । अर्पितानीति श्रुतिषु   
अरनाभिनिदर्शनोपन्यासादिति भावः ॥ ७ ॥  
  
चित्समुद्गक एवेदं तदङ्गोत्कीर्णमाततम् ।  
जगन्मौक्तिकमाभाति तदंशमयमन्यवत् ॥ ८ ॥  
  
कल्पितविकारांशांशिभावेन मुक्ताशुक्तिसम्पुटके मुक्तानामिव वा चिति जगत्स्थितौ   
तात्पर्यमित्याह-चित्समुद्गक इति । तदङ्गे तद्गर्भे उत्कीर्णमिव तदङ्गोत्कीर्णम् ।   
तदेवाह-तदंशमयमिति ॥ ८ ॥  
  
अहोरात्रं विकरयन्वेदनावेदनान्यलम् ।  
चिदादित्यः स्थितो भास्वाञ्जगद्द्रव्याणि दर्शयन् ॥ ९ ॥  
  
आदित्यः स्वस्वरूपाविर्भावतिरोभावात्मकमहोरात्रविभागमिव चिन्मणिशिलापि   
स्ववेदनावेदनात्मकजगद्द्रव्यप्रकाशनाप्रकाशने स्वात्मनि करोतीत्यर्थे वा   
तत्तात्पर्यमित्याह-अहोरात्रमिति । विकरयन्विकलयन् । विकुर्वन्निति यावत् ॥ ९ ॥  
  
समुद्रकोटरावर्तपयःस्पन्दविलासवत् ।  
अनानैव च नाना चिच्छिलान्तःसन्निवेशवत् ॥ १० ॥  
  
समुद्रस्य कोटरे गर्भे आवर्ततरङ्गादिस्पन्दभेदानां   
समुद्रमात्रत्ववज्जगद्भेदानां चिन्मात्ररूपत्वे वा तत्तात्पर्यमित्याह-समुद्रेति   
॥ १० ॥  
  
यदस्ति तच्चिति शिलाशरीरे शालभञ्जिका ।  
यन्नास्ति तच्चिति शिलाशरीरे शालभञ्जिका ॥ ११ ॥  
  
वर्तमानसर्गस्यातीतानागतसर्गस्य च तुल्यतया चिन्मात्रस्वरूपताप्रदर्शन वा   
तत्तात्पर्यमित्याह-यदस्तीति । शालभञ्जिका उत्कीर्णा नुत्कीर्णा वा प्रतिमा ॥ ११ ॥  
  
भावाभावेषु यत्सत्यं चिन्मज्जाकल्पमेव तत् ।  
मज्जसारा पदार्थश्रीस्तन्मयं स्यात्तदेव हि ॥ १२ ॥  
  
बिल्वाख्यानस्यापि जगतश्चित्सारत्वे तात्पर्यमित्याशयेनाह-भावेति । यत्सत्यं   
तत्त्र्वं तत् चिद्रूपमज्जाकल्पमेव । पदार्थश्रीर्बिल्वादिफलपदार्थश्रीर्मज्जैव सारो   
यस्यास्तथाविधा प्रसिद्धेत्यर्थः ॥ १२ ॥  
  
पद्मनानादिशब्दार्थस्त्यक्त्वा यद्वच्छिलोदरम् ।  
नाना तद्वदिदं नाना तदेतन्मयमद्वयम् ॥ १३ ॥  
  
शिलोदरात्पृथक्करणे पद्मनानादिशब्दार्थासत्त्ववच्चितः पृथक्करणे   
जगदसत्त्वे वा तत्तात्पर्यमित्याह-पद्मेति ॥ १३ ॥  
  
नानाप्येकतयाऽनाना पद्मबिम्बं शिलोदरम् ।  
यथा तदविभागात्म तथेदं चिद्घनान्तरम् ॥ १४ ॥  
  
तदेतन्मयमद्वयमित्यंशं स्फुटयति-नानेति । यदि चितो न पृथक् क्रियते तर्हि   
नानापि जगच्चिदात्मैकतया अनानैव भवति यथा तादृशं शिलोदरमित्यर्थः ॥ १४ ॥  
  
यथाऽमलपयःकोशः स्थलधियां तु भानुभाः ।  
सन्नेवासन्निवैवं चिन्नैव त्वं सदसद्वपुः ॥ १५ ॥  
  
यथा मरुमरीच्यादिर्मृगदृशा अमलः पयःकोशो जलराशिः । स्थलधियां   
स्थलमेवेदमिति बुद्धिमताम् । विदुषां दृष्ट्या तु भानुभाः सूर्यातप एव । तत्र   
सन्नेव आतपादिरसञ्जलदिरिवेति सदसद्वपुर्यथा भाति एवं चित्स्वभावस्त्वमपि भासि ।   
वस्तुतस्तु त्वं नैव सदसद्वपुरित्यर्थः ॥ १५ ॥  
  
यथा सम्यक् पयोराशिः कोटरे कलनोन्मुखम् ।  
द्रवत्वात्स्पन्दतेऽस्पन्दं तथेदं चिद्घनान्तरम् ॥ १६ ॥  
  
यथा पयोराशिः कोटरमध्ये द्रवत्वात्स्पन्दते तथा अस्पन्दमपि चिद्घनस्य आन्तरं   
स्पन्दत इवेत्यर्थः ॥ १६ ॥  
  
चिच्छिलाशङ्खपद्मौघस्तन्मयत्वेऽप्यतन्मयः ।  
जगद्विद्धि सपद्मादिपदार्थं चिच्छिलान्तरम् ॥ १७ ॥  
  
तर्हि तत्र पद्मादेः शिलामयत्वमिव जागतशङ्खपद्मादेश्चिन्मयता कुतो न   
विभाव्यते तत्राह-चिच्छिलेति । अतन्मयस्तदबोधादिति शेषः । अतएव त्वं तथा   
बुद्ध्यस्वेत्याह-जगदिति ॥ १७ ॥  
  
महाशिलाघनोऽप्येष चिद्घनस्थं शिलोदरम् ।  
अरन्ध्रो निर्द्वयोऽच्छोऽजः संशान्तः सन्निवेशवत् ॥ १८ ॥  
  
दृष्टान्तीकृतशिलाघनोऽपि परमार्थदृष्ट्या चिच्छिलोदरमेव   
सम्पन्नमित्याह-महाशिलेति । अतएव तत्र शिल्पियत्नसहस्रेणापि   
रन्ध्रादिसम्भावनापि नास्तीत्याशयेन विशिनष्टि-अरन्ध्र इति ।   
सन्निवेशवन्मिथ्यासनिवेशेन भासत इत्यर्थः ॥ १८ ॥  
  
तपतीदं जगद्ब्रह्म शरत्काल इवामलम् ।  
स्फुरतीदं जगद्ब्रह्म सौम्यः सोम इव द्रुतः ॥ १९ ॥  
  
यथा शरत्कालस्तपति अमृतद्रुतः सोमः स्फुरतीति कालात्मकयोरेव   
सूर्यसोमयोरवान्तरभेदकल्पनया क्रियाकारकभावेन व्यपदेशस्तथा ब्रह्म   
जगत्प्रकाशयति जगदात्मना स्फुरतीति च व्यपदेश इत्याह-तपतीति । सौम्यो   
नयनानन्दः ॥ १९ ॥  
  
ब्रह्मणीदं सुषुप्ताभं नास्त्यनाशं शिलाब्जवत् ।  
ब्रह्मत्वं ब्रह्मणि यथा तथैवेदं जगत्स्थितम् ॥ २० ॥  
  
एवं च ब्रह्मात्मना जगन्नित्यनष्टं स्थितमिति वा उत्प्रेक्षितुं   
शक्यमित्याशयेनाह-ब्रह्मणीति । वासनामात्ररूपत्वात्सुषुप्ताभम् । यथा   
शिलाब्जमब्जात्मना नित्यमसच्छिलात्मना नित्यं सत्तद्वदित्यर्थः ॥ २० ॥  
  
नानयोर्विद्यते भेदस्तरुपादपयोरिव ।  
यानीमानि जगन्तीह नान्यत्तानि चिदाकृतेः ॥ २१ ॥  
  
चिदात्मना सत्त्वे जगद्ब्रह्मशब्दार्थयोर्भेदो नास्तीत्याह-नानयोरिति ॥ २१ ॥  
  
भावाभावादि नास्त्येषां तस्या इव कदाचन ।  
ब्रह्मैव जगदाभासं मरुतापो यथा जलम् ॥ २२ ॥  
  
एषां जगताम् । तस्याश्चिदाकृतेरिव ॥ २२ ॥  
  
ब्रह्मैवालोकनाच्छुद्धं भवत्यम्बु यथातपः ।  
मेर्वादेस्तृणगुल्मादेश्चित्तादेर्जगतोऽपि च ॥ २३ ॥  
  
मेर्वादिस्थूलतमोपि पदार्थस्तत्त्वदृशा आलोकनाच्छुद्धमस्थौल्यादिधर्मकं   
ब्रह्मैव भवति । यथा करकाद्यम्बु केवलं पयो भवति तद्वत् । अतो   
बहिस्तृणगुल्मादेर्ब्रह्माण्डान्तस्य अन्तश्चित्तादेर्हिरण्यगर्भान्तस्यापि च जगतः   
परमं यदम्ब्विवोत्तरोत्तरं सूक्ष्मतमं भूतसूक्ष्माव्याकृताक्षरान्तं   
तद्विभागेनान्ते यद्रूपं परिशिष्यते तदेव परं विदुर्ब्रह्मविद इति परेणान्वयः ॥   
२३ ॥  
  
परमाम्बुविभागेन यद्रूपं तत्परं विदुः ।  
तत्समूहस्तदेवोच्चैश्चित्तं मेरुतृणादिकम् ॥ २४ ॥  
  
स्थूलस्य विमर्शे सूक्ष्ममात्रत्वे युक्तिमाह-तत्समूह इति । पञ्चीकृतं   
ह्यपञ्चीकृतसमूहः । अपञ्चीकृतभूतानि तु चित्तमेवेत्येवं क्रमेण   
बोध्यमित्यर्थः ॥ २४ ॥  
  
यत्सौक्ष्म्येऽपि हि सारात्म स्थौल्ये सारतरं हि तत् ।  
यथा रसात्मिका शक्तिः परमाणुतयाऽनघ ॥ २५ ॥  
  
सौक्ष्म्ये सत्सारत्वादेव तत्ल्स्थौयेऽपि सत्यतरत्वलक्षणसारतरताप्रपञ्चे   
पामरैरनुभूयत इत्याह-यत्सौक्ष्म्येऽपीति । अतएवाप्परमाणुगतरसशक्तेः   
स्थूलजले इन्द्रियगोचरतेव घटादौ ब्रह्मसत्तायास्तद्गोचरतेत्याह-यथेति । पायसी   
स्थूलजलनिष्ठा सती योग्येति शेषः ॥ २५ ॥  
  
स्थिता जगत्पदार्थेषु पायसी ब्रह्मता तथा ।  
रसशक्तिर्यथा नानातृणगुल्मलताम्भसाम् ॥ २६ ॥  
  
स्थूलवैचित्र्येण सत्तावान्तरसामान्यात्मना सत्तावैचित्र्येत्येतादृशा दृष्टान्ताः   
कल्प्या इत्याशयेनाह-रसशक्तिरित्यादिना ॥ २६ ॥  
  
तथा नानातयोदेति सैवासैवेव ब्रह्मता ।  
यैषा रूपविलासानामालोकपरमाणुता ॥ २७ ॥  
  
रूपविलासानां नीलपीतादिरूपवैचित्र्याणामालोकपरमाणुता सूक्ष्मतमरूपं   
सामान्यं यथा तथेत्यनुषज्यते ॥ २७ ॥  
  
गुणगुण्यर्थसत्तात्मरूपिण्यासां परात्मता ।  
चिति चित्तेऽस्ति मेर्वादि तदभिव्यञ्जनात्मनि ॥ २८ ॥  
  
पिच्छपक्षौघकाठिन्यं मयूराण्डरसे यथा।  
चिति तत्त्वेऽस्ति नानाता तदभिव्यञ्जनात्मनि ॥ २९ ॥  
  
परात्मता ब्रह्मसत्तापि आसां घटादिव्यक्तीनां गुणिगुणरूपावान्तरवैजात्यार्थं   
सत्तात्मरूपिणी भवतीति शेषः । आविर्भावदशायां कार्यात्मना   
कारणमेवास्तीतिवत्तिरोभावदशायामपि कारणात्मना कार्यमप्यस्त्येवेत्येतदपि   
दृष्टान्तेनोपपादयति-चितीति । सर्वथा तिरोभावे मायाशबलचिति अर्धतिरोभावे   
चित्ते मेर्वादिस्थूलकार्यजातमस्ति । यथा पिच्छानि पक्षौघाः काठिन्यं च   
मयूरोपादानभूते तदण्डरसे सन्ति तद्वदित्यर्थः ॥ २८ ॥ २९ ॥  
  
विचित्रपिच्छिकापुञ्जो मयूराण्डरसे यथा ।  
यथा नानात्मिके ह्येव बर्ह्यण्डरसबर्हिते ॥ ३० ॥  
  
विवेकदृष्ट्या भेददृष्ट्या ॥ ३० ॥  
  
विवेकदृष्ट्या दृष्टे ते तथा ब्रह्म जगत्स्थितम् ।  
सनानातोऽप्यनानातो यथाऽण्डरसबर्हिणः ॥ ३१ ॥  
  
तथा च तत्र कल्पितभेदो यथा न वास्तवाभेदविरोधी तद्वदत्रापीत्याह-सनानात   
इति । अण्डे रसरूपो बर्हिणो मयूरः ॥ ३१ ॥  
  
अद्वैतद्वैतसत्तात्मा तथा ब्रह्मजगद्भ्रमः ।  
यथा सदसतोः सत्ता समतायामवस्थितिः ॥ ३२ ॥  
  
तर्हि किं द्वैताद्वैतात्मकमेव ब्रह्म अस्तु यथा ब्रह्म वास्तवं जगदिति च   
भ्रमस्तथा द्वैताद्वैतात्मकम् । नैतावता वैषम्यप्रसक्तिः । यथा सदसतोः   
सत्तासमतायामवस्थितिस्तथा तन्निरूपणादित्यर्थः ॥ ३२ ॥  
  
यतः सदसतो रूपं भावस्थं बिद्धि तं परम् ।  
नानाऽनानात्मकमिदं त्वनुभूतं नसम्भवम् ॥ ३३ ॥  
  
ननु वैषम्यपरिहाराय सत्तासमतायामेवावस्थानमिति कुतः ।   
अभावमात्रतापत्तिलक्षणशून्यत्वेऽपि वैषम्यपरिहारादित्याशङ्क्याह-यत इति ।   
रूपं तत्त्वं भावस्थं सद्वस्तु पर्यवसन्नं न शून्यनिष्ठम् । अभावस्यापि   
सदधीननिरूपणत्वात् । तं भावं च परं ब्रह्मैव विद्धि । तस्य   
चाद्वयत्वान्नानाऽनानात्मकं भिन्नाभिन्नस्वभावमिदं जगद्रूपं न सम्भवो   
यस्य तन्नसम्भवमनुपपन्नम् । नञर्थस्य नशब्दस्य बहुव्रीहिः ॥ ३३ ॥  
  
चिज्जगद्वलनं पश्य बर्ह्यण्डे रसबर्हिणम् ।  
यथा जगति चित्तत्त्वं चित्तत्त्वे यज्जगत्तथा ।  
नानाऽनानात्मकैकं च मयूराण्डरसो यथा ॥ ३४ ॥  
  
एवमनुपपन्नस्यापि बर्ह्यण्डरसदृष्टान्तेनैवैकरस्यं नेयमित्याशयेनाह##-  
चित्तत्त्वे जगदन्तर्लीनं तथा रसे बर्हीति पश्येत्यर्थः ॥ ३४ ॥  
  
नानापदार्थभ्रमपिच्छपूर्णा जगन्मयूराण्डरसश्चिदाद्या ।  
मयूररूपं त्वमयूरमन्तः सत्तापदं विद्धि कुतोऽस्ति भेदः ॥ ३५ ॥  
  
उपमोक्तमर्थं रूपकेणैकीकृत्य दर्शयन्भेदं निरस्यति-नानेति ।   
नानाविधपदार्थभ्रमलक्षणैः पिच्छैः पूर्णा आद्या ब्रह्मचिदेव   
जगल्लक्षणमयूराण्डस्य रसः । तत्र भासमानं जगन्मयूररूपं तु   
अमयूररूपं सत्तालक्षणं पदं परमार्थवस्तु विद्धि । तत्र च भेदः   
कुतोऽस्तीत्यर्थः ॥ ३५ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षो० निर्वाणप्रकरणे   
पूर्वार्धे चिद्घनोपदेशो नाम सप्तचत्वारिंशः सर्गः ॥ ४७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पू० चिद्घनोपदेशो   
नाम सप्तचत्वारिंशः सर्गः ॥ ४७ ॥  
  
# ०४८
अष्टचत्वारिंशः सर्गः ४८  
  
श्रीवसिष्ठ उवाच ।  
  
यत्रानुदितरूपात्म सर्वमस्तीदमाततम् ।  
मयूर इव बीजेऽन्तस्तदहन्तादिगादि च ॥ १ ॥  
  
यत्सत्तास्फूर्तिसौख्यानि प्रतिबिम्बन्ति कल्पिते ।  
तत्सच्चिदानन्दवनं ब्रह्म निष्कृष्य वर्ण्यते ॥   
  
मयूररसदृष्टान्तात्तिरोभूतजगद्वैचित्र्यगर्भ चिदचित्संवलितं   
बीजशक्तिमदव्याकृतमेव तत्त्वं न ततः परं शुद्धमस्तीति व्यामोहो मा भूदिति   
तदधिष्ठानं निर्विशेषभूमानन्दरूपं निष्कृष्य परिचाययितुं श्रीवसिष्ठ   
उवाच-यत्रेति । बीजे अण्डे अन्तर्मयूर इव वर्णितमन्तरहन्तादि बहिर्दिगादि वियदादि   
च सर्वं जगद्यत्र शुद्धे कालत्रयेऽप्यनुदितरूपात्म अनुत्पन्नस्वरूपमेवास्ति   
तदेवोक्तदृष्टान्ततात्पर्यविषयो न शबलमित्यर्थः ॥ १ ॥  
  
यत्र नाभ्युदितं किञ्चित्तत्र सर्वं च विद्यते ।  
तदत्राप्यङ्गिराः स्वर्गसुखसारेण बिम्बति ॥ २ ॥  
  
यत्र परमार्थतः किञ्चिन्नाभ्युदितं तत्रैव सर्व जगदविद्यया विद्यते   
तदेवात्रास्मिन्देहेऽपि अङ्गिराः अङ्गानां रसभूतः प्राणः सन्   
स्वर्गादिवैषयिकसुखसारेण चित्तवृत्तिभेदेन विचित्रभोगाकारतया   
स्फटिकमुकुरादौ चन्द्र इव् बिम्बति । तथा च   
विषयसुखानुभवबलात्तद्बिम्बभूतनिरतिशयानन्दसद्भावोऽनुमेय इत्यर्थः ॥ २ ॥  
  
तथा च मुनयो देवा गणाः सिद्धा महर्षयः ।  
आस्वादयन्तः स्वं रूपं सदा तुर्यपदे स्थिताः ॥ ३ ॥  
  
सर्वसाधारण्येन तत्सद्भावे अनुमानप्रमाणमुक्त्वा   
विदुषामनुभवप्रमाणमप्याह-तथा चेति । स्वं रूपं   
स्वात्मभूतभूमानन्दम् ॥ ३ ॥  
  
एते ये स्तब्धनयनदृष्टयो निर्निमेषिणः ।  
ते दृश्यदर्शनासङ्गस्पन्दत्यागे व्यवस्थिताः ॥ ४ ॥  
  
सर्वैरपि कुतो नानुभूयत इति   
चेद्दृश्यदर्शनासङ्गात्प्राणस्पन्दकृतविक्षेपाच्चेति गृहाण । अतएव   
तदुभयपरिहाराय नासाग्रनिरुद्धदृष्टयः प्राणनिरोधपराश्च योगिनो   
दृश्यन्त इत्याह-एते इति । स्तब्धे नयने गोलके दृष्टी तद्गतेन्द्रियं च येषाम् ॥ ४ ॥  
  
नास्थिता भावना येषां स्थितानामपि कर्मसु ।  
संवित्संवेद्यसम्बन्धस्पन्दत्यागे च ये स्थिताः ॥ ५ ॥  
  
इदं त्वनारूढषष्ठादिभूमिकानाम् । आरूढषष्ठसप्तमभूमिकास्तु   
व्यवहरन्तोऽपि समाहितैः पूर्वभूमिकागतैस्तुल्यमात्मसुखं   
सदैवास्वादयन्तीत्याह-नास्थिता इति । कर्मसु व्यवहारेषु स्थितानामपि येषां   
षष्ठादिभूमिकागतानां बाह्यार्थसत्यताभावना न आस्थिता ईषदपि स्थिता । ये च   
पूर्वभूमिकागताः संवित्संवेद्यसम्बन्धत्यागलक्षणसमाधौ स्थिताः येषां   
प्राणो मनश्च न स्पन्दते ते च चित्तचेत्यसमासङ्गयोस्त्यागो यस्मिंस्तथाविधे   
भूमानन्दपदे तुल्यतया स्थिता इति सार्धद्वयस्यार्थः ॥ ५   
  
प्राणो न स्पन्दते येषां चित्रस्थवपुषामिव ।  
मनो न स्पन्दते येषां चित्रस्थवपुषामिव ॥ ६ ॥  
  
चित्तचेत्यसमासङ्गत्यागे ते स्वपदे स्थिताः ।  
स्पन्दात्संसाधयन्त्यर्थं तेनांशेनेश्वरो यथा ॥ ७ ॥  
  
षष्ठादिभूमिकागता अन्तर्ब्रह्माकाराखण्न्डवृत्तिधारास्पन्दात्तेनांशेन   
निरतिशयानन्दास्वादनलक्षणं परमपुरुषार्थं यथा संसाधयन्ति तथैव   
बहिश्चित्तचेत्यादिस्पन्दाद्व्यवहारसंस्थितिमपि कुर्वन्ति । यथा जगदीश्वरोऽन्तः सदैव   
स्वरूपानन्दप्रतिष्ठोऽपि बहिर्मायया जगद्व्यवस्थां पालयति तद्वदित्यर्थः ॥ ७ ॥  
  
तथैव चित्तचेत्यादिस्पन्दात्कुर्वन्ति संस्थितिम् ।  
यथा ह्लादयति स्वच्छः [स्वस्थ इति पाठः ।] पल्लवं रश्मिरैन्दवः ॥   
८ ॥  
  
तेषां व्यवहारे दृश्येषु बाह्यविषयेषु दर्शनानां बुद्धिवृत्तीनां सङ्गमे   
त्रिपुट्यामप्यभिव्यक्तो निरतिशयानन्दात्मान्तर्ह्लादयत्येवेति सर्वोऽपि व्यवहारः   
सुखरूप एव । यथा ऐन्दवो रश्मिस्तरुपल्लवमन्तः प्रविश्य ह्लादयति तद्वदित्यर्थः   
॥ ८ ॥  
  
तथात्मा ह्लादयत्यन्तर्दृश्यदर्शनसङ्गमे ।  
बिम्बाद्दूरं प्रयातस्य भित्तावपतितस्य च ॥ ९ ॥  
  
अन्तःस्वरूपसुखं तु तेषां सुतरां निर्विक्षेपमित्यत्रापि दृष्टान्तमाह##-  
यद्रूपं तदेव परमात्मनो निर्विक्षेपाह्लादरूपं तैरनुभूयत इत्यर्थः ॥ ९ ॥  
  
यदिन्दोस्तेजसो रूपं तद्रूपं शुद्धसंविदः ।  
न दृश्यं नोपदेशार्हं नात्यासन्नं न दूरगम् ॥ १० ॥  
  
केवलानुभवप्राप्यं चिद्रूपं शुद्धमात्मनः ।  
न देहो नेन्द्रियप्राणौ न चित्तं न च वासना ॥ ११ ॥  
  
तदेव देहादिसर्वोपाधिनिर्मुक्तमात्मनस्तत्त्वमित्याह-न देह इत्यादिना ॥ ११ ॥  
  
न जीवो नापि च स्पन्दो न संवित्तिर्न वै जगत् ।  
न सन्नासन्न मध्यं च शून्याशून्यं न चैव हि ॥ १२ ॥  
  
न देशकालवस्त्वादि तदेवास्ति न चेतरत् ।  
एतैः सर्वैर्विनिर्मुक्तं हृदि कोशशतेन च ॥ १३ ॥  
  
देशकालवस्तु निरूप्य त्रिविधपरिच्छेदादिना ब्रह्मैवास्ति । एतैर्देहादिभिः । शतशब्द   
आनन्त्यपरः । भूतभाविदेहकोशानां हृदि वासनात्मना स्थितनामानन्त्यात् ॥ १३ ॥  
  
यत्रैतत्स्पन्दते दृश्यं तत्तदात्मपदं भवेत् ।  
यच्च नाद्यं न कल्पान्तं न वस्त्वाद्यनिलादिभिः ॥ १४ ॥  
  
एवं कोशशतेन हृदि चित्ते यत्र यस्मिन्सति एतद्दृश्यमाविर्भावतिरोभावादिना   
स्पन्दते तत्सन्मात्रमेवात्मपदं भवेत् सम्भावितमित्यर्थः । एवं   
कार्यकारणविलक्षणं तत्सम्भावनीयमित्याह-यच्चेति । यद्ब्रह्म आद्यं   
महाकल्पादिकाले भवमव्याकृताख्यं कारणम् । तथ कल्पान्तं   
प्राकृतादिप्रलयरूपं च न । सर्गकालेऽपि इह एतस्मिन् लोके अमुत्र परलोके वा   
अनिलादिभिः शोषणदहनक्लेदनभेदनादिविकारैः क्वचित्सद्रूपादन्यच्चा न भवतीति   
सविकारवस्तु आदिपदात्तद्विकाराश्च यन्न भवतीत्यर्थः ॥ १४ ॥   
  
इह चामुत्र सद्रूपादन्यथा भवति क्वचित् ।  
जायन्ते च म्रियन्ते च देहकुम्भाः सहस्रशः ॥ १५ ॥  
  
ननु देहादिविकारैस्तदनुगतसद्रूपस्यापि विकारः किं न स्यात्तत्राह-जायन्ते चेति ॥   
१५ ॥  
  
सबाह्याभ्यन्तरस्यास्य नात्माकाशस्य खण्डना ।  
तच्च देहादि सकलमात्मैवात्मविदां वर ॥ १६ ॥  
  
तर्हि किं देहादि पृथगस्ति नेत्याह-तच्चेति ॥ १६ ॥  
  
केवलं बोधवैरूप्यादीषत्पृथगिव स्थितम् ।  
विष्वगात्ममयं विश्वं ज्ञातं बुद्ध्या सुसिद्धया ॥ १७ ॥  
  
विष्वक् सर्वतः सुसिद्धया श्रवणाद्युपायपरिष्कृतया ॥ १७ ॥  
  
प्रज्वलन्नपि कार्येषु निर्वाणो निर्ममो भव ।  
यदिदं दृश्यते किञ्चिज्जगत्स्थावरजङ्गमम् ॥ १८ ॥  
  
अतएव व्यवहरन्नपि निर्विकारात्मदर्शनान्नित्यमुक्तात्मस्वरूपस्तिष्ठेत्याह##-  
  
तत्सर्वं ब्रह्म निर्धर्म निर्गुणं निर्मलात्मकम् ।  
निर्विकारमनाद्यन्तं नित्यं शान्तं समात्मकम् ॥ १९ ॥  
  
कालक्रियाकरणकर्तृनिदानकार्यजन्मस्थितिप्रलयसंस्मरणादि सर्वम् ।  
ब्रह्मेति दृष्टवत एव तवात्मदृष्ट्या भूयोऽपि किं भ्रमणमङ्ग   
समङ्ग एव ॥ २० ॥  
  
हे अङ्ग कालादि सर्व जगद्ब्रह्मेत्यात्मदृष्ट्या दृष्टवतस्तव किं भूयोपि   
ब्रमणं सम्भवति नैवं सम्भवतीत्यर्थः । यतस्त्वं वस्तुतः सममविषमं   
स्वरूपं गच्छति [गच्छसीति पाठः ।] सदैव प्राप्तवानसीति समङ्ग एव ।   
ब्रह्मैव सन् ब्रह्माप्येति इति श्रुतेरिति भावः ॥ २० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे पूर्वा०   
ब्रह्मैकात्मप्रतिपादनं नामाष्टचत्वारिंशः सर्गः ॥ ४८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
ब्रह्मैकात्मप्रतिपादनं नामाष्टाचत्वारिंशः सर्गः ॥ ४८ ॥  
# ०४९
एकोनपञ्चाशः सर्गः ४९  
  
श्रीराम उवाच ।  
  
यदि नास्ति विकारादि ब्रह्मन्ब्रह्मणि बृंहिते ।  
तदिदं कथमाभाति भावाभावमयं जगत् ॥ १ ॥  
  
विकारेभ्यो विवर्तस्य वैलक्षण्यमिहोच्यते ।  
अप्रबोधादविद्यास्ति प्रबोधे नास्ति सेति च ॥   
  
विकारारम्भाभ्यां विवर्तस्य लक्षणतो भेदं जिज्ञासमानो रामः पृच्छति##-  
त्रिविधपरिच्छेदशून्ये इति यावत् ॥ १ ॥  
  
श्रीवसिष्ठ उवाच ।  
  
अपुनःप्रागवस्थानं यत्स्वरूपविपर्ययः ।  
तद्विकारादिकं तात यत्क्षीरादिषु वर्तते ॥ २ ॥  
  
तत्र कारणे कार्योद्भवः पञ्चधा अतिरोहितप्रागवस्थः १ प्रतिबद्धप्रागवस्थः २   
प्रच्छन्नप्रागवस्थः ३ अप्रच्छन्नप्रागवस्थः ४ विनष्टप्रागवस्थ ५ श्चेति । आद्यो   
मृदादेर्घटादिभावः । द्वितीयो जलस्य हिमकरकाभावः । तृतीयो रज्ज्वाः   
सर्पभावः । चतुर्थो जलस्य तरङ्गभावः । पञ्चमो दुग्धस्य दधिभावः ।   
तत्रान्त्य एव जन्मादिभावविकारः परिणामश्च इतरे तु विवर्तभेदा एवेत्याशयेन   
प्रथमं वसिष्ठो विकारलक्षणमाह-अपुनरिति । यत्क्षीरव्रीह्यादिषु   
दधिवैतुष्यादिलक्षणं कार्य पुनः प्राक्तनक्षीरादिभावावस्थानशून्यं   
क्षीरादिस्वरूपविपर्ययरूपं विद्यते तदेव   
विकारसंस्कारपरिणामादिशब्दवाच्यमित्यर्थः ॥ २ ॥  
  
पयस्तां पुनरभ्येति दधित्वान्न पुनः पयः ।  
बुद्धमाद्यन्तमध्येषु ब्रह्म ब्रह्मैव निर्मलम् ॥ ३ ॥  
  
ब्रह्मणि जगल्लक्षणं कार्यं तु न तथा तद्वैधर्म्यादित्याह-अबुद्धमिति ॥ ३ ॥  
  
क्षीरादेरिव तेनास्ति ब्रह्मणो न विकारिता ।  
अनाद्यन्तविभागस्य न चैषोऽवयविक्रमः ॥ ४ ॥  
  
अस्तु तर्हि परमाणुभिर्द्व्यणुकादीनामिवावयव्यारम्भक्रमस्तत्राह-अनाद्यन्तेति ।   
आद्यन्तलक्षणदैशिकपरिच्छेदवत्सु क्रियासंयोगादिविभागवत्सु   
चावयवेष्ववयव्यारम्भक्रमः स्यान्न तद्विलक्षणस्य ब्रह्मणः स इत्यर्थः । एतेन   
बहूनां संयुक्तानां समवेतानां वा स्वेषु स्वाश्रयसमवेते वा समवाये   
नैककार्यजनकत्वमारम्भकत्वम् । यथा तन्तूनां पटं प्रति । यथा वा   
कारणगुणानां कार्यगुणं प्रतीति वैशेषिकाद्यमिमतलक्षणं सूचितम् । तथा च   
कणादसूत्रम् द्वव्याणि द्रव्यान्तरमारभन्ते गुणाश्च गुणान्तरम् इति ॥ ४ ॥  
  
समस्याद्यन्तयोर्येयं दृश्यते विकृतिः क्षणात् ।  
संविदः सम्भ्रमं विद्धि नाविकारेऽस्ति विक्रिया ॥ ५ ॥  
  
ब्रह्मणि जगतस्तु परिशेषाद्विवर्तत्वमेव सिद्धमिति तल्लक्षणेन दर्शयति##-  
तदसंस्पर्शिवैषम्यप्रतिभासो विवर्त इति तल्लक्षणमिति भावः ॥ ५ ॥  
  
न संवेद्यं न संवित्तिस्तत्र ब्रह्मणि विद्यते ।  
तद्ब्रह्मशब्दकथितं निःसम्बन्धचिदात्मवत् ॥ ६ ॥  
  
तदसंस्पर्शं दर्शयति-न संवेद्यमिति ॥ ६ ॥  
  
यादृगाद्यन्तयोर्वस्तु तादृगेव तदुच्यते ।  
मध्ये यस्य यदन्यत्वं तदबोधाद्विजृम्भितम् ॥ ७ ॥  
  
मध्ये विकारासंस्पर्शः कथं ज्ञायत इति   
चेदाद्यन्तयोस्तदसंस्पर्शस्वभावावधारणादेव लिङ्गादित्याह-यादृगिति ॥ ७ ॥  
  
आत्मा त्वाद्यन्तमध्येषु समः स्र्वत्र सर्वदा ।  
स्वमप्यन्यत्वमायाति नात्मतत्त्वं कदाचन ॥ ८ ॥  
  
आत्मवस्तु प्रकाशस्वाभाव्येन समता सर्वानुभवसिद्धा । अनात्मभावश्च   
तस्यात्यन्तासम्भाव्य इत्याह-आत्मा त्विति ॥ ८ ॥  
  
अरूपत्वात्तथैकत्वान्नित्यत्वादयमीश्वरः ।  
वशं भावविकाराणां न कदाचन गच्छति ॥ ९ ॥  
  
श्रीराम उवाच ।  
  
विद्यमाने सदैकस्मिन्ब्रह्मण्येकान्तनिर्मले ।  
संविद्भ्रमस्वरूपाया अविद्यायाः क आगमः ॥ १० ॥  
  
चित्प्रकाशैकरसे ब्रह्मणि तद्विरुद्धस्वभावाया अविद्यायाः कथं प्रसक्तिर्येन तत्र   
जगद्विवर्तः स्यादिति प्रबुद्धदृशा रामः शङ्कते-विद्यमाने इति ॥ १० ॥  
  
श्रीवसिष्ठ उवाच ।  
  
ब्रह्मतत्त्वमिदं सर्वमासीदस्ति भविष्यति ।  
निर्विकारमनाद्यन्तं नाविद्यास्तीति निश्चयः ॥ ११ ॥  
  
न प्रबुद्धदृशा अविद्यासद्भावं ब्रूमः किन्त्वबुद्धव्युत्पादनाय   
कल्पनयेत्याशयेनोत्तरमाह-ब्रह्मतत्त्वमिति । सर्वं पूर्णम् ॥ ११ ॥  
  
यस्तु ब्रह्मेति शब्देन वाच्यवाचकयोः क्रमः ।  
तत्रापि नान्यताभावमुपदेष्टुं क्रमो ह्यसौ ॥ १२ ॥  
  
न अन्यताया भावं सद्भावं वदामः किन्तूपदेष्टुमसौ क्रमः कल्पित इत्यर्थः ॥   
१२ ॥  
  
त्वमहं जगदाशाश्च द्यौर्भूश्चाप्यनलादि वा ।  
ब्रह्ममात्रमनाद्यन्तं नाविद्यास्ति मनागपि ॥ १३ ॥  
  
नामैवेदमविद्येति भ्रममात्रमसद्विदुः ।  
न विद्यते या सा सत्या कीदृग्राम भवेत्किल ॥ १४ ॥  
  
श्रीराम उवाच ।  
  
उपशमप्रकरणे ह्यस्तने तु त्वयेरितम् ।  
अविद्येयं तथेत्थं च विचार्यत इति प्रभो ॥ १५ ॥  
  
यद्यविद्या नास्त्येव तर्ह्युपशमप्रकरणे यथा भ्रान्तिरविद्येयं तथेत्थं च   
विचार्यते इति त्वयैवाविद्यासद्भावमङ्गीकृत्योक्तमिति रामः शङ्कते##-  
  
श्रीवसिष्ठ उवाच ।  
  
एतावन्तमबुद्धस्त्वमभूः कालं रघूद्वह ।  
कल्पिताभिः किलैताभिर्बोधितोसि स्वयुक्तिभिः ॥ १६ ॥  
  
तत्तु तवाबोधदशायां त्वद्बुद्ध्यनुसारिकल्पनयोक्तमिदानीं तु त्वं प्रबुद्ध इति न   
तत्कल्पनावसर इत्यविरोध इत्याह-एतावन्तमिति ॥ १६ ॥  
  
अविद्येयमयं जीव इत्यादिकलनाक्रमः ।  
अप्रबुद्धप्रबोधाय कल्पितो वाग्विदां वरैः ॥ १७ ॥  
  
अप्रबुद्धं मनो यावत्तावदेव भ्रमं विना ।  
न प्रबोधमुपायाति तदाक्रोशशतैरपि ॥ १८ ॥  
  
भ्रममविद्यादिशास्त्रीयव्यवहारकल्पनाम् । तत् मनः ॥ १८ ॥  
  
युक्त्यैव बोधयित्वैष जीव आत्मनि योज्यते ।  
यद्युक्त्यासाद्यते कार्यं न तद्यत्नशतैरपि ॥ १९ ॥  
  
युक्तीनामसम्भावनादिपुरुषदोषनिरासकत्वादिति भावः ॥ १९ ॥  
  
सर्वं ब्रह्मेति यो ब्रूयादप्रबुद्धस्य दुर्मतेः ।  
स करोति सुहृद्वृत्त्या स्थाणोर्दुःखनिवेदनम् ॥ २० ॥  
  
सत्सु तु दोषेषु तत्त्वोपदेशो व्यर्थ इत्याशयेनाह-सर्वमिति ॥ २० ॥  
  
युक्त्या प्रबोध्यते मूढः प्राज्ञस्तत्त्वेन बोध्यते ।  
मूढः प्राज्ञत्वमायाति न युक्त्या बोधनं विना ॥ २१ ॥  
  
एतावन्तमबुद्धस्त्वं कालं युक्त्या प्रबोधितः ।  
इदानीं सम्प्रबुद्धस्त्वं मया येनावबोध्यसे ॥ २२ ॥  
  
येन यादृशोपदेशेनावबोध्यरो तं शृण्विति शेषः ॥ २२ ॥  
  
ब्रह्माहं त्रिजगद्ब्रह्म त्वं [ब्रह्मत्वं ब्रह्मदृश्यभूरित्यपि   
पाठः ।] ब्रह्म खलु दृश्यभूः ।  
द्वितीया कलना नास्ति यथेच्छसि तथा कुरु ॥ २३ ॥  
  
तमेवाह-ब्रह्मेति । यथेच्छसीति । ऐच्छिकेन व्यवहारेण न   
वास्तवब्रह्मत्वहानिरिति भावः ॥ २३ ॥  
  
असंवेद्यमहासंवित्कोटिमात्रं जगत्त्रयम् ।  
एकप्रत्ययवानन्तः कुर्वन्नपि न लिप्यसे ॥ २४ ॥  
  
कोटिः सर्वभ्रान्तिबाधावधिस्तन्मात्रम् । एकेति । तत्र को मोहः कः शोक   
एकत्वमनुपश्यतः इत्यादिश्रुतेरिति भावः ॥ २४ ॥  
  
भारूपश्चेतनो व्यापी परमात्माहमित्ययम् ।  
राघवानुभवान्तस्त्वं तिष्ठन्गच्छञ्छ्वसन्स्वपन् ॥ २५ ॥  
  
हे राघव त्वं तिष्ठन् गच्छन् श्वसन् स्वपंश्च अन्तः अहम्भावरूप   
आत्मेत्यनुभव ॥ २५ ॥  
  
निर्ममो निरहङ्कारो बुद्धिमानसि साधु चेत् ।   
तद्ब्रह्म [तद्ब्रह्मावेदनं इति पाठः ।] वेदनं शान्तं   
सर्वभूतस्थितं भव ॥ २६ ॥  
  
वेदनं चिदेकरसं ब्रह्म भव ॥ २६ ॥  
  
तदनाद्यन्तमाभासं सत्त्वमेव परं पदम् ।  
स्थितोऽसि सर्वगैकात्मशुद्धसंविन्मयात्मकः ॥ २७ ॥  
  
सर्वगैकात्मशुद्धसंविन्मयात्मकः स त्वमेव । तच्छ्रुतिप्रसिद्धमनाद्यन्तं   
परं पदं सन् स्थितोऽसि ॥ २७ ॥  
  
यद्ब्रह्मात्मापि तुर्यश्च याऽविद्या प्रकृतिश्च या ।  
तदभिन्नसदैकात्म यथा कुम्भशतेषु मृत् ॥ २८ ॥  
  
यद्ब्रह्मेति । आत्मेति तुर्य इत्यपि च प्रसिद्धम् । या च अविद्या प्रकृतिश्चकाराज्जगदिति च   
प्रसिद्धा तत्सर्वमभिन्नसन्मात्रैकात्मकमित्यर्थः ॥ २८ ॥  
  
नात्मनः प्रकृतिर्भिन्ना घटान्मृन्मयता यथा ।  
सन्मृन्मात्रं यथा चान्तरात्मैवं प्रकृतिः स्थिता ॥ २९ ॥  
  
यथा घटस्य मृन्मयता सद्वास्तवं मृन्मात्रं तथा प्रकृतिरित्यर्थः ॥ २९ ॥  
  
आवर्तः सलिलस्येव यः स्पन्दस्त्वयमात्मनः ।  
प्रोक्तः प्रकृतिशब्देन तेनैवेह स एव हि ॥ ३० ॥  
  
स्पन्दो विवर्तनम् । तेन सन्मात्रस्वभावेनेह स्वविवर्ते स आत्मैवास्ति   
नाणुमात्रमप्यन्यदित्यर्थः ॥ ३० ॥  
  
यथैकः स्पन्दपवनौ नाम्ना भिन्नौ न सत्तया ।  
तथैकमात्मप्रकृती नाम्ना भिन्ने न सत्तया ॥ ३१ ॥  
  
सत्तया वस्तुवृत्तेन ॥ ३१ ॥  
  
अबोधादेतयोर्भेदो बोधेनैव विलीयते ।  
अबोधात्सन्मयो याति रज्वां सर्पभ्रमो यथा ॥ ३२ ॥  
  
सन्मयः सन्मात्रः । याति । रूपान्तरमिति शेषः ॥ ३२ ॥  
  
चित्क्षेत्रे कलनाबीजं यदेतत्पतति स्फुरन् ।  
चित्ताङ्कुरं तदेतस्माद्भाविसंसारखण्डकः ॥ ३३ ॥  
  
तदेव चित्ताङ्कुरं तस्मात्स्फुरन् भाविसंसारवनखण्डकः सम्पद्यत इत्यर्थः ॥   
३३ ॥  
  
एतदेवात्मविज्ञानाद्दग्धं सद्वासनाजलैः ।  
संसिक्तमपि यत्नेन न भवत्यङ्कुरक्षमम् ॥ ३४ ॥  
  
एतत्कलनाबीजमेव ॥ ३४ ॥  
  
नो चेत्पतति चित्क्षेत्रे कलनाबीजकं ततः ।  
चित्ताङ्कुरा न जायन्ते सुखदुःखलवद्रुमाः ॥ ३५ ॥  
  
नो पतति चेत् सुखदुःखफलाः शरीरद्रुमा येभ्यस्तथाविधाश्चित्ताङ्कुरा न जायन्ते   
॥ ३५ ॥  
  
द्वित्वं जगत्यसदुपात्तमबोधजातं बोधक्षयं जहिहि बोधमुपागतोऽसि ।  
आत्मैकभावविभवेन भवाभयात्मा नास्त्येव दुःखमिति नः परमार्थसारः   
॥ ३६ ॥  
  
उपक्रान्तमुपदेशरहस्यमुपसंहरति-द्वित्वमिति । हे राम जगति असत्   
भ्रान्त्युपात्तं द्वित्वं जहिहि त्यज । आ च हौ इति चकाराज्जहातेरिः । यतस्त्वं   
बोधमुपागतोऽसि आत्मैकभावलक्षणेन निरतिशयानन्दविभवेन अभ्यात्मा भव ।   
दुःखं तु कालत्रयेऽपि नास्त्येवेति नः परमार्थसार उपदेश इत्यर्थः ॥ ३६ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पूर्वा० संसृतिविचारयोगो नामैकोनपञ्चाशः सर्गः ॥ ४९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
संसृतिविचारयोगो नामैकोनपञ्चाशः सर्गः ॥ ४९ ॥  
  
# ०५०
पञ्चाशः सर्गः ५०  
  
श्रीराम उवाच ।  
  
ज्ञातं ज्ञातव्यमखिलं दृष्टं द्रष्टव्यमक्षतम् ।  
परेण परिपूर्णाः स्मो ब्रह्मज्ञानामृतेन ते ॥ १ ॥  
  
इह कल्पनया जीवे लिङ्गपुर्यष्टकोद्भवः ।  
वर्णितोऽक्षैस्तथा तस्य बाह्यार्थग्रहणक्रमः ॥   
  
भिद्यते हृदयग्रन्थिश्छिद्यन्ते सर्वसंशयाः इति श्रुतेस्तत्त्वसाक्षात्कारेण स्वयं   
छिन्नसर्वसंशयोऽपि रामः परेषामुपकाराय तत्संशयपदं प्रष्टुकामः   
प्रथमं स्वानुभवमभिलप्य दर्शयति-ज्ञातमित्यादिना । वयं ते   
त्वत्सम्बन्धिना ब्रह्मज्ञानामृतेन परिपूर्णाः स्मः ॥ १ ॥  
  
पूर्णात्पूर्णमिदं पूर्णं पूर्णात्पूर्णं प्रसूयते ।  
पूर्णेनापूरितं पूर्णं स्थिता पूर्णे च पूर्णता ॥ २ ॥  
  
स्वानुभवेन पूर्णमदः पूर्णमिदं पूर्णात्पूर्णमुदच्यते । पूर्णस्य   
पूर्णमादाय पूर्णमेवावशिष्यते इति श्रुतिं संवादयति-पूर्णादिति ।   
पूर्णाद्ब्रह्मणः सकाशादुपाधौ प्रविश्य आनखाग्रात्पूर्णमिदं जीवरूपं   
परमार्थतः पूर्णं ब्रह्मैव । यतः पूर्णाद्यद्वियदादिक्रमेण प्रसूयते   
व्यष्टिसमष्ट्युपाधिरूपं तदपि पूर्णमेव प्रसूयते । तद्यदा महावाक्योत्थेनाहं   
ब्रह्मास्मीति ज्ञानेन समूलोपाधिपरिच्छेदापनयनात्पूर्णेन ब्रह्मणा पूर्णमेव   
जीवतत्त्वमखण्न्डैक्येनापूरितं तदा कल्पिता पूर्णता भ्रमस्यापगमात्पूर्णस्य   
पूर्णतैव प्राक्स्थितैवावस्थितेत्यर्थः ॥ २ ॥  
  
लीलयेदं तु पृच्छामि भूयोबोधाभिवृद्धये ।  
बालस्येव पिता ब्रह्मन्न कोपं कर्तुमर्हसि ॥ ३ ॥  
  
भूयसां जनानां बोधाभिवृद्धये बालस्य लीलाप्रश्ने पित्वे कोपं कर्तुं नार्हसि   
॥ ३ ॥  
  
श्रोत्रं चक्षुः स्पर्शनं च रसनं घ्राणमेव च ।  
विद्यमानमपि ब्रह्मन्दृश्यमानमपि स्फुटम् ॥ ४ ॥  
  
सर्वेषां प्राणिनां   
हृद्येवार्थानुभवोल्लेखदर्शनात्प्रियाप्रियदर्शनजन्यसुखदुःखयोर्हृद्यनुभ्  
अवाच्चिरानुभूतानामपि बाह्यार्थानां हृद्येव स्मृतिदर्शनाच्च हृद्येव   
बाह्यार्थानामप्यनुभवो वाच्यः । तत्र श्रोत्रचक्षुरादीन्द्रियाणां बाह्यार्थान्   
हृद्यानेतुमशक्तेरचेतनत्वेन च स्वयं बहिर्गत्वानुभूयागत्याख्यातुमशक्तेश्च   
श्रोत्रादिगोलकातिरिक्तेन्द्रियाभ्युपगमो व्यर्थः । नवान्तःकरणावच्छिन्नं   
जीवचैतन्यमेवेन्द्रियप्रणाड्या निर्गत्य बाह्यघटादि व्याप्य तदनुभवतीति कल्पनापि   
युक्ता । तथा सति बहिरेवानुभवोल्लेखापत्तेः ।   
प्रियाप्रियदर्शनप्रयुक्तसुखदुःखानामपि बहिरुदयापत्तेः ।   
कालान्तरेऽन्तःस्मृत्यनापत्तेश्च । अन्तर्विषयप्रवेशमन्तरेणान्तरनुभवयोगात् । न   
च बहिरन्तःकरणवृत्तिर्विषयालिङ्गनेन तदाकारलाञ्छनं संस्काराख्यं   
गृहीत्वान्तः प्रविश्य नट इव तदाकारं विडम्बयन्ती तदनुभावयति स्मारयति   
वेत्युच्यत इति कल्पनापि युक्ता । घटाद्याकारानुभवानां तल्लाञ्छनविषयत्वकल्पने   
भ्रमप्रमयोरविऽसेषापत्तेः सर्वत्रैवानाश्वासप्रसङ्गात् ।   
घटादेर्बाह्यत्वानुभवानापत्तेश्च । इत्थं चानुभव आन्तरो घटादिश्च बाह्य   
इत्यनयोरसम्बन्धान्न कथञ्चिदपि बाह्यार्थस्यानुभवारोहणमुपपादयितुं   
शक्यम् । अतएव नैयायिकादयोऽनुभवस्य विषयैः सह विषयविषयिभावलक्षणः   
स्वरूपसम्बन्ध एव न संश्लेषादिलक्षण इत्याचक्षते-न च सोऽपि युक्तः ।   
असम्बद्धस्व्रूपस्य सर्वान्विषयान्प्रत्यविशिष्टत्वेन विषयव्यवस्थाऽयोगात् । नचात्मा   
मनसा संयुज्यते मन इन्द्रियेणेन्द्रियमर्थेनेति क्रमेण   
स्वाश्रयसंयुक्तसंयुक्तसंयोगादिपरम्परासम्बन्धव्यवस्थया व्यवस्था ।   
अननुगतस्य परम्परासम्बन्धस्य   
स्मृत्यनुमित्याद्यनुगततत्तद्विषयव्यवस्थापकत्वायोगात् । परम्परासम्बन्धेन   
बाह्यार्थापरोक्ष्यानिर्वाहात्तस्यैव व्यवस्थापकत्वे   
स्वरूपसम्बन्धकल्पनवैयर्थ्याच्च । एतेन सन्निकर्षद्वारा योऽर्थो   
यज्ज्ञानव्यक्तिजनकः स तद्विषय इति व्यवस्थापि प्रत्युक्ता । इन्द्रियादीनागपि   
तद्विषयत्वप्रसङ्गात् ।   
तस्मादघटितघटनासमर्थमायाशक्तिबलादेवान्तर्बाह्यार्थानुभवओ वाच्यः   
तथा सति किं कर्णादिगोलकातिरिक्तेन्द्रियाभ्युपगमेनेति यथानुभवं तद्द्वारैव   
चिदात्मा बाह्यार्थमनुभवतीति स्यात् । तथा सति मृतशरीरेऽपि कर्णादीनां   
सर्वगतस्य सदात्मनश्च सत्त्वात्तत्रापि बाह्यार्थान्कुतो नानुभवतीति रामः   
शङ्कते-श्रोत्रमित्यादिना । श्रोत्रादिशब्दा गोलकपराः । अतएव स्फुटं   
दृश्यमानमपीति विशेषणम् ॥ ४ ॥  
  
कथं मृतस्य वै जन्तोर्विषयं स्वं न पश्यति ।  
जीवतश्च कथं सर्वं विषयं स्वं प्रपश्यति ॥ ५ ॥  
  
कथं घटादिबाह्यत्वमिन्द्रियाणि जडान्यपि ।  
शरीरेऽनुभवन्त्यन्तः पुनर्नानुभवन्त्यपि ॥ ६ ॥  
  
यदि कश्चिद्ब्रूयाच्चक्षुरादीन्द्रियाणि स्वयं बहिर्निर्गत्य घटादीनां   
बाह्यत्वमनुभूयान्तः प्रविश्य कथयन्तीति तत्राह-जडानीति । न तेषां   
पृथक्चेतनत्वं कथनसामर्थय्ं वा अस्तीति भावः । यदि कश्चिद्ब्रूयादिन्द्रियाणि   
बाह्यार्थं हृदि नीत्वा स्थापयन्तीति तत्राप्याह-पुनरिति । हृद्यर्थस्थापने   
पुनःपुनर्हृदि तदनुभवः स्याद्घटादेर्हृदयाद्बहिर्निःसारणादर्शनादिति   
भावः ॥ ६ ॥  
  
अयःशलाकोपमयोर्घटादीन्द्रिययोः किल ।  
अश्लिष्टयोरन्तरसौ कथं तन्नोदिता मिथः ॥ ७ ॥  
  
ननु घटादिविषयजातं कर्तृ प्रथमं चक्षुरादीन्द्रियजातं स्वदेशमाकर्षति ।   
तच्चाकृष्टमिन्द्रियं विषयं संवेष्ट्यान्तर्हृदिस्थाय भोक्त्रे   
केनचिदंशेनान्तर्नयति घ्राणमिव गन्धमिति कल्पनामाशङ्क्याह-अय इति ।   
विषयाः संश्लिष्येन्द्रियाण्याकर्षयेयुर्नासंश्लिष्य असंश्लिष्टरज्ज्वादीनां   
घटाद्याकर्षकत्वादर्शनात् । नच गोलकप्रदेशानुपसर्पिणां घटादीनां   
तत्संश्लेषः सम्भवति । नापीन्द्रियाणां रज्जुवद्घटसंश्लेषस्तदाकर्षकत्वं वा   
प्रसिद्धम् । भिन्नप्रदेशनिखातायःशलाकाद्वयवद्भिन्नदेशत्वादित्याह##-  
परस्पराकर्षणशीलता तत्रापि नेत्राद्यल्पविवरान्तर्घटादिस्थूलप्रवेशकता कथं   
सर्वानुभवविरुद्धेत्यर्थः ॥ ७ ॥  
  
जानन्नपि यदेतान्वै विशेषाञ्छतधा पुनः ।  
पृच्छामि तदशेषेण कथयस्वानुकम्पया ॥ ८ ॥  
  
ननु तत्त्वबोधेन च्छिन्नसर्वसंशयस्य तव कथं मायामये   
सर्वानुपपत्तिभाजनेऽस्मिन्व्यवहारे ईदृशः संशयस्तत्राह-जानन्नपीति ।   
शतधा बहुधा पुनः पृच्छामि । अज्ञानग्रहार्थमित्यर्थः ॥ ८ ॥  
  
श्रीवसिष्ठ उवाच ।  
  
इन्द्रियाद्यपि चित्तादि घटाद्यपि न किञ्चन ।  
पृथक् सम्भवतीहाङ्ग निर्मलाच्चेतनादृते ॥ ९ ॥  
  
अत्यल्पमिदमुच्यते यद्गोलकातिरिक्तानीन्द्रियाणि न सन्तीति । यतः सम्यग्विमर्शे   
चिद्व्यतिरेकेण प्रमातृप्रमाणप्रमेयविभागाः केऽपि न निरूपयितुं केनापि वादिना   
शक्यन्त इत्याशयेन वसिष्ठः प्रथमं समाधत्ते-इन्द्रियादीति ॥ ९ ॥  
  
गगनादपि याऽच्छा चित्तया रूपं स्वमात्मना ।  
चित्त्वात्पुर्यष्टकत्वेन भाववृत्त्यैव भावितम् ॥ १० ॥  
  
यदि तु कल्पनया द्रष्ष्तुर्दृश्यस्य चोपपत्तिं मन्यसे तर्हि   
इन्द्रियादिघटितपुर्यष्टकत्वेनापि पूर्वपूर्ववासनानुसारेण कल्पनोपपत्तेर्न   
किञ्चिदनुपपन्नमित्याशयेनाह-गगनादपीति । तथा चिता आत्मना   
मायाशबलस्वभावेन पुर्यष्टकत्वेन स्वं रूपं भाववृत्त्या   
पूर्वपूर्ववासनानुसारेण भावितं कल्पितमित्यर्थः ॥ १० ॥  
  
तदेव च प्रकृतितां गतं जगदवस्थितेः ।  
तस्या अवयवाज्जातमिन्द्रियादि घटादि च ॥ ११ ॥  
  
उक्तोऽर्थे मायां तु प्रकृतिं विद्यान्मायिनं तु महेश्वरम् । अस्यावयवभूतैस्तु   
व्याप्तं सर्वमिदं जगत् इति श्रुतिं प्रमाणयति-तदेव चेति ॥ ११ ॥  
  
पुर्यष्टकत्वमायातं यच्चित्तं स्वस्वभावतः ।  
स्व एवावयवस्तस्मिन्घटादि प्रतिबिम्बति ॥ १२ ॥  
  
एवं चेन्द्रियद्वारा बहिर्निर्गतेन पुर्यष्टकघटकेन चित्तेन घटादिव्याप्त्या   
स्ववृत्तिप्रतिबिम्बितघटादेर्बाह्यत्वाकारेणैव हृदये नीत्वा प्रदर्शनं तथैव   
कालान्तरे स्मृतिः स्वप्ने चान्तर्गतस्यैव बाह्यत्वेनानुभवश्चेति   
सर्वमुपपन्नमित्याशयेनाह-पुर्यष्टकत्वमिति । एवंरीत्या   
पुर्यष्टकत्वमायातं चिद्रूपं तत्त्वमेव पुर्यष्टकस्य चित्तादिघटितस्वभावतः   
स्वयमेव स्वः चित्तवृत्त्याख्योऽवयवो भवति । तस्मिन्नवयवे घटादि बाह्यं   
बाह्याकारेणैव प्रतिबिम्बति । मृतदेहे तु पुर्यष्टकघटितस्य लिङ्गात्मनो जीवस्य   
स्वकल्पनयैव लीलोपाख्यानोपदर्शितरीत्या निर्गमनान्न दर्शनादिसामर्थ्यमिति   
सर्वदोषपरिहार इति भावः ॥ १२ ॥  
  
श्रीराम उवाच ।  
  
जगत्सहस्रनिर्माणमहिम्नो दर्पणस्य च ।  
पुर्यष्टकस्य भगवन्रूपं कथय कीदृशम् ॥ १३ ॥  
  
यद्येवं तर्हि पञ्चीकृतभूतभागेन जगदाकारेण   
परिणमतोऽपञ्चीकृतभूतकार्यलिङ्गभागेन तत्प्रतिबिम्बग्रहदर्पणभूतस्य च   
पुर्यष्टकस्यैव किं रूपं तदेव कथयेति रामः पृच्छति-जगदिति ॥ १३ ॥  
  
श्रीवसिष्ठ उवाच ।  
  
अनाद्यन्तं जगद्बीजं यद्ब्रह्मास्ति निरामयम् ।  
भारूपं शुद्धचिन्मात्रं कलाकलनवर्जितम् ॥ १४ ॥  
  
तत्स्वरूपं वक्तुं वसिष्ठस्तन्मूलमज्ञातं ब्रह्मतत्त्वं निर्दिशति##-  
  
कलनोन्मुखतां यातमन्तर्जीव इति स्मृतः ।  
स जीवः खलु देहेऽस्मिंश्चिनोति स्पन्दते स्फुटम् ॥ १५ ॥  
  
तद्ब्रह्म वियदादिभूतसूक्ष्मं सृष्ट्वा तेनापञ्चीकृतेन लिङ्गं पञ्चीकृतेन   
ब्रह्माण्डं च सृष्ट्वा तदन्तःप्रतिबिम्बलक्षणकलनोन्मुखतां यातं सत्   
सूत्रप्राणानामभिमानेन धारणाज्जीव इति स्मृतोऽभूदित्यर्थः । चिनोति   
वासनोपचयनाङ्गोपचयेन चोपचितो भवति । उपचितश्च बाह्यान्तर्व्यापारात्मना   
स्पन्दते चेत्यर्थः ॥ १५ ॥  
  
अहम्भावादहङ्कारो मननान्मन उच्यते ।  
बोधनिश्चयतो बुद्धिरिन्द्रदृष्टेस्तथेन्द्रियम् ॥ १६ ॥  
  
तस्यैवाभिमानादिव्यापारभेदेन नामभेदानाह-अहम्भावादित्यादिना ॥ १६ ॥  
  
देहभावनया देहो घटभावनया घटः ।  
एष एव स्वभावात्मा जनैः पुर्यष्टकं स्मृतः ॥ १७ ॥  
  
सर्वव्यापारसाधारणस्वभावात्मा पुर्यष्टकमिति नाम्ना स्मृतः ॥ १७ ॥  
  
ज्ञत्वकर्तृत्वभोक्तृत्वसाक्षित्वाद्यभिपातिनी ।  
या संविज्जीव इत्युक्ता तद्धि पुर्यष्टकं विदुः ॥ १८ ॥  
  
ज्ञानेन्द्रियव्यापारेण ज्ञत्वं कर्मेन्द्रियव्यापारेण कर्तृत्वं   
तत्फलसुखदुःखाश्रयत्वेन भोक्तृत्वं सर्वस्यौदासीन्येन प्रकाशेन साक्षित्वम् ।   
आदिपदाद्भोगकरणत्वायतनत्वादिपरिग्रहः । एतदभिपातिनी अध्यासेनैतद्धर्मिका या   
संवित्सैव चित्प्राधान्येन जीव इत्युक्ता जडांशप्राधान्येन तदेव पुर्यष्टकं   
विदुरित्यर्थः ॥ १८ ॥  
  
काले काले ततो जीवस्त्वन्योन्यो भवति स्वतः ।  
भाविताकारयानन्तवासनाकणिकोदयम् ॥ १९ ॥  
  
अतएव स्वतादात्म्यभावितबुद्ध्याकाराणां कालभेदेन भेदाज्जीवोऽपि   
कामक्रोधहर्षविषादाद्यनुरञ्जितो नानेव भवतीत्याह-काले काले इति ।   
अनन्तवासनाकणिकोदयमाकारमृच्छतीति परेणान्वयः ॥ १९ ॥  
  
पुर्यष्टकस्वभावेन कालेनाकारमृच्छति ।  
यथावासनतः सेकाद्बीजं पल्लवतामिव ॥ २० ॥  
  
तस्यैव समष्टिव्यष्टिजीवस्य बीजस्याङ्कुरकाण्डपल्लवादीव सर्वं जगदाकार   
इत्याशयेनाह-यथेति ॥ २० ॥  
  
आकारोऽहं शरीरादि स्थावरादि चरादि च ।  
नाहमाद्यश्चिदात्मेति मिथ्या ज्ञानेन चेतति ॥ २१ ॥  
  
अतएवाद्याश्चिदात्मा नाहं किन्तु शरीराद्याकार एवाहमिति मिथ्याज्ञानेन चेतति   
पश्यति ॥ २१ ॥  
  
भ्रमत्येव जगज्जीवो वासनावलितश्चिरम् ।  
ऊर्ध्वाधोगमनैरब्धौ काष्ठं वीचिहतं यथा ॥ २२ ॥  
  
कश्चिद्विशुद्धजातित्वाद्भवबन्धादनन्तरम् ।  
बुद्ध्वात्मानं समभ्येति पदमाद्यन्तवर्जितम् ॥२३ ॥  
  
कश्चित्सनकादितुल्यः कल्पादावेव प्राक्कल्पीयभवबन्धादनन्तरमाद्ये   
जन्मन्येवेत्यर्थः । अयं च सर्वो विभागः सात्त्विकराजसादिजीवभेदवर्णने   
उत्पत्तिप्रकरणे व्याख्यातः ॥ २३ ॥  
  
कश्चित्कालेन बहुना भुक्तयोनिगणातुरः ।  
आत्मज्ञानवशादेति परमं पदमात्मनः ॥ २४ ॥  
  
एवंरूपश्च सुमते जीवो यातः शरीरताम् ।  
नेत्रादिना घटाद्यन्तर्यथा वेत्ति तथा शृणु ॥ २५ ॥  
  
कथं घटादिबाह्यत्वमिन्द्रियाणि जडान्यपीति यत्पृष्टं तत्सामान्यतः   
समाहितमपि विशेषेण समाधत्ते-एवंरूप इत्यादिना ॥ २५ ॥  
  
चित्त्वस्य कलनान्तस्य सम्प्रयातस्य जीवताम् ।  
मनःषष्ठेन्द्रियग्रामो देहोऽयमवतिष्ठते ॥ २६ ॥  
  
चित्त्वस्य चैतन्यस्य कलनान्तस्य पुर्यष्टके प्रतिबिम्बतया परिच्छेद्यस्यानखाग्रेभ्यो   
व्याप्तौ परिमातृतयावतिष्ठते । तेन सदा जीवचैतन्यं देहपरिमितं   
देहान्तर्गतमेव सुखदुःखादिसम्बन्धादनुभवति ना बाह्यम् ॥ २६ ॥  
  
यदान्यः सर्वदेहेभ्यः खे पतत्यक्षरूपिणा ।  
तदा तज्जीवसंस्पर्शाज्जीवात्मैकत्वमृच्छति ॥ २७ ॥  
  
यदा तु अन्यो बाह्यघटादिर्द्रष्टव्यो भवति तदा तडागादुद्रिक्तं जलं   
कुल्याद्वारेणेव सर्वदेहेभ्य उद्रिक्तं चक्षुराद्यक्षरूपिणा द्वारेण बाह्ये   
घटादिपर्यन्ते खे बाह्याकाशे पतति निर्गच्छतीत्यर्थः । किं ततस्तत्राह-तदेति ।   
तदा तद्घटादिनयनादिद्वारनिर्गतजीवेन स्वाकारवृत्तिव्याप्तिद्वारा   
संस्पर्शाद्व्यापनाज्जीवचैतन्येन सहैकत्वमाध्यासिकचित्तादात्म्यलक्षणं   
विषयत्वमृच्छति गच्छति ॥ २७ ॥  
  
बाह्यार्थवेदने नित्यं सम्बन्धोऽक्षस्य कारकः ।  
समन्वितस्य चित्तेन न मुक्तस्य कदाचन ॥ २८ ॥  
  
स चाक्षस्य सम्बन्धश्चित्तेन समन्वितस्य जीवत एव बाह्यार्थवेदने कारको भवति न   
मृतस्य मुक्तस्य वेत्यर्थः ॥ २८ ॥  
  
यद्यदच्छतरं तस्मिन्नभःस्थं प्रतिबिम्बति ।  
जीवेन भवति श्लिष्टो बहिर्जीवोऽप्यजीवति ॥ २९ ॥  
  
अस्तु बहिरेवं तथापि कथमन्तस्तदनुभवस्तत्राह-यद्यदित्यादिना ।   
यद्यदन्तःकरणवृत्तिरूपं नयनरश्मिरूपं वा स्वच्छतरं वस्तु   
तस्मिन्बाह्यनभःस्थं घटादि प्रतिबिम्बति स च प्रतिबिम्बो वृत्त्यन्तर्गतेन जीवेन   
श्लिष्टो भवति । तर्हि बहिष्ठ एवाहं घटमनुभवामीति कुतो नानुभूयते तत्राह##-  
नलोपश्छान्दसः । अनुव्यचलदितिवत्तिङन्तोत्तरपदः समासो वा । यत्र   
प्राणव्याप्तिस्तत्रैवाहन्तावमर्शो न बहिरित्यर्थः ॥ २९ ॥  
  
निघृष्टनवरत्नाभे यदा नयनतारके ।  
तदा तयोर्बाह्यगतः पदार्थः प्रतिबिम्बति ॥ ३० ॥  
  
अस्त्वेवं तर्हि घटे प्रथाफलोपपत्तिस्तथापि कथमन्तर्हृदि   
घटाकारानुप्रवेशस्तत्राह-निघृष्टेति । यदा नयनतारके   
पटलादिदोषराहित्याच्छाणनिघृष्टनूतनेन्द्रनीलाभे भवतस्तदा   
तयोस्तारकयोर्घटप्रतिबिम्बसहिता चित्तावृत्तिः प्रविशतीति बाह्यगतो   
घटादिपदार्थः प्रतिबिम्बतीत्युच्यते ॥ ३० ॥   
  
जीवेन भवति श्लिष्टः प्रतिबिम्बतया ततः ।  
जीवज्ञेयत्वमायाति बाह्यं वस्त्विति राघव ॥ ३१ ॥  
  
स चैवं नयनतारकानुप्रविष्टः पदार्थो हार्देनाहमभिमानवता जीवेन हृदि   
प्रतिबिम्बतया श्लिष्टो भवतीत्यर्थः । इति अनया रीत्या घटादि बाह्यं वस्तु   
बहिरवभासमानमेवान्तर्हृदि अहङ्कारसंवलितजीवज्ञेयत्वमायातीत्यर्थः ॥ ३१ ॥  
  
यत्संश्लेषमुपायाति तद्बालोऽपि हि विन्दति ।  
पशुर्वा स्थावरो वापि जीवः कस्मान्न वेत्स्यति ॥ ३२ ॥  
  
चेतनस्यार्थसंस्पर्शे वेदननियमो बालपश्वादिष्वपि प्रसिद्ध इत्याह-यदिति ।   
स्थावरेष्वपि गुल्मविशेषे स्पर्शमात्रेण पत्रसम्पुटीकरणदर्शनात्तद्वेदनं   
सर्वत्रानुमीयत इति भावः ॥ ३२ ॥  
  
अच्छस्य नयनस्याथो रश्मयो जीववेष्टिताः ।  
क्रोडीकुर्वन्त्यलं दृश्यं जीवस्तत्त्वेन विन्दति ॥ ३३ ॥  
  
दूरस्थविषयस्य कथं गोलकसंस्पर्श इति पामरशङ्कामपाकुर्वन्नाह##-  
जीववेष्टिताः सन्तः पुरोवर्तिविषयं क्रोडीकुर्वन्त्यालिङ्गन्ति ॥ ३३ ॥  
  
एष एव क्रमः स्पर्शे सम्बन्धः प्रत्ययोद्भवः ।  
रसे गन्धे च कथितो जीवसंस्पर्शसम्भवः ॥ ३४ ॥  
  
चक्षुष्युक्तं क्रमं स्पर्शादावप्यतिदिशति-एष एवेति ॥ ३४ ॥  
  
शब्दस्त्वाकाशनिष्ठत्वात्कर्णाकाशगतः क्षणात् ।  
जीवाकाशं विशत्यन्तरित्थमिन्द्रियसंविदः ॥ ३५ ॥  
  
शब्दे विशेषमाह-शब्दस्त्विति । शब्दस्य वृत्तिप्रतिबिम्बनं विनापि   
साक्षाच्छ्रोत्रद्वारान्तःप्रवेशोऽपि सम्भवतीति भावः । इत्थं गन्धस्यापि   
पवनद्वारान्तःप्रवेशसम्भवोऽस्तु नामेत्याशयेन   
यथासम्भवमुक्तन्यायमुपसंहरति-इत्थमिति ॥ ३५ ॥  
  
श्रीराम उवाच ।  
  
दृश्यते मानसादर्शे यन्त्रदार्वौदरेषु तत् ।  
प्रतिबिम्बितमेतन्मे ब्रूहि ब्रह्मन्किमात्मकम् ॥ ३६ ॥  
  
इदानीं रामः प्रसङ्गात्सर्वेषां प्रतिबिम्बानां स्वरूपं जिज्ञासुः पृच्छति##-  
काचकांस्यमणिजलादियन्त्रदारूणामौदरेषु उदरान्निर्गतेषु नवपल्लवादिषु   
यत्प्रतिबिम्बितघटमुखप्रभादि एतत् किमात्मकं तन्मे ब्रूहीत्यर्थः ॥ ३६ ॥  
  
श्रीवसिष्ठ उवाच ।  
  
अत्यन्तजडयोरेव जीवयोरिव तन्मिथः ।  
प्रतिबिम्बं दृशो भ्रान्तिं विद्धि वेद्यविदां वर ॥ ३७ ॥  
  
यत्र बिम्बस्य सत्यत्वेऽपि चित्प्रतिबिम्बभूतयोर्व्यष्टिसमष्टिजीवयोर्बिम्बातिरिक्तं रूपं   
भ्रान्तिमात्रसिद्धं न निर्वक्तुं शक्यं   
तत्रात्यन्तजडयोर्मुखदर्पणयोर्घटचित्तवृत्त्योर्वा परस्परसापेक्षं   
प्रतिबिम्बस्वरूपं दुर्वचमिति किं वाच्यमित्याशयेनोत्तरमाह-अत्यन्तेति ।   
दृशश्चैतन्यात्मनो भ्रान्तिं विद्धि ॥ ३७ ॥  
  
तावन्मात्रं जगत्त्वेतद्विश्वासो मा तवास्त्विह ।  
अहमित्यादिस्तरङ्गो वर्तमानं सदा जलम् ॥ ३८ ॥  
  
न केवलं प्रतिबिम्बमात्रं भ्रान्तिरपि तु जगदपीत्याह-तावदिति । अप्यर्थे   
तुशब्दः । तावन्मात्रं भ्रान्तिमात्रम् । अतएव तव इह जगति विश्वासो मास्तु ।   
अहमित्यादिः प्रपञ्चस्तरङ्गस्थानीयश्चिज्जलात्पृथगसन्नित्यर्थः । वर्तमानं तु   
सदा चिज्जलमेवेत्यर्थः ॥ ३८ ॥  
  
पराम्भोधौ तु नास्त्येव देशकालक्रियादिकम् ।  
तन्मयैकतया नित्यमात्मा सर्वत्र सर्वगः ॥ ३९ ॥  
  
नित्यमसक्तमतिर्मुदितात्मा शान्तमृषासुखदुःखविदन्तः ।  
तिष्ठ निविष्टमतिः समतायामस्तसमस्तभवामयमायः ॥ ४० ॥  
  
हे राम त्वं नित्यमसक्तमतिः सन् शान्ता मृषाभूतसुखदुःखे वेत्तीति   
मृषासुखदुःखविद्बुद्धिर्यस्य तथाविधश्च भूत्वा अस्ता समस्ता   
भवलक्षणामयरुपा माया यस्य तथाविधः सन् समतायां ब्रह्मस्वभावे   
निविष्टमतिस्तिष्ठेत्यर्थःइ ॥ ४० ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पूर्वा०   
अक्षसंवेदनविचारयोगोपदेशो नाम पञ्चाशः सर्गः ॥ ५० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पू०   
अक्षसंवेदनविचारयोगोपदेशो नाम पञ्चाशः सर्गः ॥ ५० ॥  
# ०५१
एकपञ्चाशः सर्गः ५१  
  
श्रीवसिष्ठ उवाच ।  
  
न पुनर्भवतः पूर्वं सम्पन्नाश्चक्षुरादयः ।  
यथा कमलजस्यैतत्सर्वमेव त्वया श्रुतम् ॥ १ ॥  
  
जीवः खानि मनो देहः पुर्यष्टकमिति भ्रमः ।  
अबोधादेव बोधे तु ब्रह्मैवैकमितीर्यते ॥   
  
फलनोन्मुखतां यातमित्यादिना वर्णितमहङ्कारदेहेन्द्रियादीनां प्रागसतां   
कल्पनं जीवसमष्टेः पद्मजस्येव व्यष्टेस्तवापि तुल्यमिति तात्पर्यं त्वया   
ज्ञातमेवेति वक्ष्यमाणोपोद्घाताय प्रथममनुवदति-न पुनरिति । अप्यर्थे पुनः   
शब्दः । कमलजस्येव भवतोऽपि सृष्टेः   
पूर्वमनाद्यन्तमित्यादिवर्णितब्रह्मस्वभावे स्थितस्य चक्षुरादयो न सम्पन्ना   
इत्येतत्सर्वमेव त्वया मद्वचनतात्पर्यं श्रुतम् । अवधारितमित्यर्थः ॥ १ ॥  
  
ब्रह्मपुर्यष्टकस्यादावर्थसंविद्यथोदिता ।  
पुर्यष्टकस्य सर्वस्य तथैवोदेति सर्वदा ॥ २ ॥  
  
एवं पुर्यष्टककल्पनोत्तरं व्यवहार्यार्थकल्पनमपि समष्टिवदेव   
व्यष्टीनामित्याह-ब्रह्मेति । ब्रह्मा हिरण्यगर्भः समष्टिपुर्यष्टकं तस्य यथा   
सर्गादौ व्यवहर्तव्यार्थसंविदुदिता तथा सर्वस्य व्यष्टिपुर्यष्टकस्याप्युदेति ॥ २ ॥  
  
विद्धि पुर्यष्टकं जीवो यो गर्भस्थेन्द्रियोदयः ।  
यद्यथा भावयत्याशु तत्तथा परिपश्यति ॥ ३ ॥  
  
तदेव गर्भस्थितिमारभ्य दर्शयति-विद्धीति । यो व्यष्टिजीवो ग्र्भस्थ एव   
चक्षुरादीन्द्रियोदयविशिष्टः पुर्यष्टकात्मा षष्ठे मासि सम्पद्यते स तदारभ्य   
यद्यथा व्यवहर्तव्यं वस्तु भावयति तथा तत्स्ववासनया परिपश्यतीत्यर्थः ॥ ३ ॥  
  
इन्द्रियाणीन्द्रियार्थाख्यं विद्धि संवेदनं स्वकम् ।  
सम्पन्नं च यथा तत्ते प्रोक्तमाद्यमनःस्थितौ ॥ ४ ॥  
  
एवं च आद्यमनःस्थितौ हिरण्यगर्भमनोव्यापारे यथा स्वकं संवेदनं   
इन्द्रियाणि इन्द्रियार्थाख्यं च सम्पन्नं तथा तत्ते तवापि व्यष्टेः सम्पन्नमिति मया   
प्रोक्तं फलतीत्यर्थः ॥ ४ ॥  
  
शुद्धा संवित्सम्भवन्ती संवेदनमनिन्दितम् ।  
ततोऽहंवेदनानन्तजीवपुर्यष्टकान्विता ॥ ५ ॥  
  
सर्गात्पूर्वं सम्भवन्ती व्यष्टिसमष्ट्योरेकैव शुद्धा संवित् ततस्तदनन्तरं   
अहंवेदनालक्षणानन्तजीवपुर्यष्टकान्विता सास्तु तथापि   
संवेदनस्वरूपमनिन्दितमेवेत्यर्थः ॥ ५ ॥  
  
न त्वेकत्वादनन्तत्वादवेद्यत्वादनामये ।  
अभावत्वादनेकत्वादशून्यत्वात्परा स्थिता ॥ ६ ॥  
  
वेद्यदोषात्संवेद्नं तत् कुतो न निन्द्यते इति चेद्वेद्यस्य परमार्थतोऽसत्त्वादित्याह##-  
त्वित्यन्वयः । नास्तित्वे च अभावत्वादयस्रयो हेतवः ।   
अभावत्वाद्देशकालकृतपरिच्छेदवत्त्वादनेकत्वाद्वस्तुकृतपरिच्छेदवत्त्वाद##-  
  
चेत्यादिबुद्ध्या तत्किञ्चिन्न मनस्तां च गच्छति ।  
न च जीवत्वमायाति न च पुर्यष्टकात्मिका ॥ ७ ॥  
  
ननु संवेदनमेव मनस्तादिभावं गच्छतीत्युक्ते तत्रमनस्तादीनामसत्यत्वे   
संवेदनमेवासत्यं किं न स्यात्तत्राह-चेत्यादीति ।   
चेत्यमन्तव्यादिगोचरबुद्धिवृत्त्यध्यारोपमात्रं तन्न वास्तवमनस्ताप्राप्तिः   
सेत्यर्थः ॥ ७ ॥  
  
नविद्यादिविलासोऽस्ति सोस्ति नास्तीव यः सदा ।  
परमात्मेति कथितो मनःषष्ठेन्द्रियातिगः ॥ ८ ॥  
  
तर्हि विद्याविलासाविर्भूतस्वरूपत्वात्पूर्वं तदप्यसत्किं न स्यात्तत्राह-नेति ।   
आदिपदाच्चरमप्रमाणमननादिपरिग्रहः । यो मूढैर्नास्तीवेति कल्प्यते स   
परमात्मा सदास्ति ॥ ८ ॥  
  
तस्मात्सम्पद्यते जीवश्चिन्मूर्तिर्मननात्मकः ।  
भ्रमः केवलमित्याद्य उपदेशाय गीयते ॥ ९ ॥  
  
यद्यद्वितीय एव सः तर्हि तस्मात्सर्व एत आत्मानो व्युच्चरन्ति इति श्रुत्या   
अग्निविस्फुलिङ्गन्यायेन जीवसम्पत्तिः कथमुक्तेति चेदुपदेशाय कल्पनयेत्याह##-  
  
यतः कुतश्चित्सम्पन्ने त्वविद्यामय आमये ।  
उपदेश्योपदेशेन प्रविलीने विचारणात् ॥ १० ॥  
  
अतएवाविद्यारोगस्य न मूलं चिन्त्यं किन्तु चिकित्सैव चिन्तनीयेति   
मूलकल्पनादिश्चिकित्सोपाय एव न वास्तव इत्याह-यत इति । प्रविलीने सति   
स्वरूपज्ञानमेवावशिष्यत इति परेणान्वयः ॥ १० ॥  
  
प्रशान्तसकलाकारं ज्ञानं तत्रावशिष्यते ।  
यत्राकाशमपि स्थूलमणाविव महाचलः ॥ ११ ॥  
  
यत्रोद्यदाचारमपि सदप्यसदिव स्थितम् ।  
जगज्जान्विषयांस्त्यक्त्वा काये त्वं तिष्ठ निर्मले ॥ १२ ॥  
  
उद्यदाचारं निष्पद्यमानव्यवहारार्थ क्रियाशालीति   
सद्व्यावहारिकसत्यमप्यसच्छून्यमिव यत्र स्थितं तत्र त्वं जगज्जान्   
विषयांस्त्यक्त्वा निर्मले जीवन्मुक्तः काये स्त्येऽवतिष्ठ ॥ १२ ॥  
  
असन्मयमविद्याया रूपमेव तदेव हि ।  
यद्वीक्षिता सती नूनं नश्यत्येव न दृश्यते ॥ १३ ॥  
  
इदानीमविद्यायाः स्वरूपमाह-असन्मयमिति ॥ १३ ॥  
  
आलोकितं नाम कथमवस्तु किल लभ्यते ।  
प्रयत्नेनापि सम्प्राप्तं मृगतृष्णाम्बुकैरिव ॥ १४ ॥  
  
मृगतृष्णाम्बुकैरिव सम्प्राप्तं दृष्टान्तोऽप्यप्रसिद्ध इत्यर्थः ॥ १४ ॥  
  
असदेव सदेवासदज्ञानादस्य सत्यता ।  
ज्ञानाद्यथास्थितं वस्तु दृश्यते नश्यति भ्रमः ॥ १५ ॥  
  
असदेव सद्भाति यतः असदज्ञानादेवास्य सत्यतेत्यन्वयः ॥ १५ ॥  
  
अविद्याया विचारोऽयं जीवपुर्यष्टकादिका ।  
अप्यत्यन्तमसत्यायाः कल्पना कल्पितात्मनः ॥ १६ ॥  
  
सत्यात्मनः सन्निधानादत्यन्तमसत्याया अप्यविद्यायाः कल्पना कल्पितेत्यर्थः ॥ १६ ॥  
  
तस्यास्त उपदेशाय सेयं जीवादिकल्पना ।  
कृता शास्त्रैः प्रबोधाय तां त्वमेकमनाः शृणु ॥ १७ ॥  
  
तस्य ते जीवस्योपदेशाय तस्याः अविद्याया हेतोर्जीवादिकल्पना कृता ॥ १७ ॥  
  
जीवत्वमिव सम्प्राप्ता पुर्यष्टकपदस्थिता ।  
कला कलङ्ककलिता चितिराबोधनोन्मुखी ॥ १८ ॥  
  
आबोधनोन्मुखी बाह्यार्थदर्शनोत्सुका सती यद्यथा भावयतीति परेणान्वयः   
बाह्यार्थदर्शनोत्सुका सती यद्यथा भावयतिति परेणान्वयः ॥ १८ ॥  
  
यद्यथा भावयत्याशु तत्तथानुभवत्यलम् ।  
सत्यो भवत्वसत्यो वा बालेन निशि यक्षकः ॥ १९ ॥  
  
बालेन सम्भावितो यक्षक इव सत्यः असत्यो वा भवतु । अयं तु पञ्चतन्मात्रस्य   
पञ्चीकरणात्मिकां देहकलनां सत्तया सत्यतया सम्भावयतीत्युत्तरेणान्वयः ॥ १९   
॥  
  
पञ्चतन्मात्रकलनां सम्भावयति सत्तया ।  
तत्रात्मनि तथा रन्ध्रान्प्रपश्यति तथोदितान् ॥ २० ॥  
  
तत्रात्मनि देहात्मनि रन्ध्रान् इन्द्रियद्वाराणि । छान्दसं पुंस्त्वम् ॥ २० ॥  
  
एभ्य एव समुत्पन्नं बहिःस्थं भूतपञ्चकम् ।  
पश्यत्यनन्यदन्याभं शाखाशतमिवाङ्कुरः ॥ २१ ॥  
  
एभ्यः पञ्चतन्मात्रेभ्यः परमार्थतोऽन्यदेवान्याभमिन्द्रियद्वारैः पश्यति ॥ २१ ॥  
  
इदमन्तरिदं बाह्यमिति निश्चयवांस्ततः ।  
जीवो भावं यथादत्ते तत्तथा द्रढयत्यथ ॥ २२ ॥  
  
तत्र इदमिन्द्रियमनःप्राणादि अन्तः । इदं घटादि बाह्यम् । भावं वासनाम् ॥ २२ ॥  
  
रश्मिजालमिवेन्दोर्यदात्मनः प्रतिभासनम् ।  
बाह्यस्पर्शतया तेन तदेवाशूररीकृतम् ॥ २३ ॥  
  
तत्र विषयेन्द्रियसंयोगाभिव्यक्तं स्वात्मसुखमेव विषयसुखतया   
सम्भावयतीत्याह-रश्मिजालमिति ॥ २३ ॥  
  
मरिचस्येव यत्तैक्ष्ण्यं शून्यत्वमिव खस्य यत् ।  
आत्मनो वेदनं यच्च तदेवान्यदिव स्थितम् ॥ २४ ॥  
  
एवं स्वाभाविकं स्ववेदनमेव विषयसन्निकर्षाज्जातमहङ्कारात्मनो धर्म इति   
सम्भावयतीत्याह-मरिचस्येति ॥ २४ ॥  
  
अत्रैव निश्चयं बद्ध्वा नियमः सुदृढीकृतः ।  
अनेनेत्थमनेनेत्थं भाव्यमित्यवखण्डितम् ॥ २५ ॥  
  
अत्र सांसारिकविषयभोगेष्वेव पुरुषार्थपर्यवसाननिश्चयं बद्ध्वा   
ऐहलौकिकपारलौकिककर्माचरणनियमः सुदृढीकृतः । अनेन लौकिककर्मणा ।   
अनेन वैदिककर्मणा । अवखण्डितं नश्वरं सुखमुद्दिश्येत्यर्थः ॥ २५ ॥  
  
स्वभावेतरनामासौ स्वसङ्कल्पमयात्मकः ।  
कश्चित्कदाचिद्भवति स्वभावेनैव नान्यथा ॥ २६ ॥  
  
तत्रैकः प्रवृत्तिनियमः स्वाभाविकरागादिकृतः इतरस्तु शास्त्रकृतः ।   
द्विविधोऽप्ययं सङ्कल्पमयात्मकस्तयोः कदाचित्कश्चिदेव   
स्वाभाविकपुरुषयत्नेनैवेतरं जित्वा भवति नान्यथेत्यर्थः ॥ २६ ॥  
  
आत्मनैवेदमखिलं सम्पन्नं द्वैतमद्वयम् ।  
खण्डो मधुरसेनेव मृदेव च महाघटः ॥ २७ ॥  
  
तत्रोभयत्राप्यज्ञ आत्मैव स्वभावशास्त्रान्यतरानुसारी   
तत्तद्व्यापारसाधनफलात्मना विवर्तत इत्याह-आत्मनैवेति । खण्डः   
मधुसारशर्कराविशेषः ॥ २७ ॥  
  
सन्निवेशविकारादिदेशकालादिसम्भवात् ।  
सम्भवत्यत्र नत्वीशे देशकालाद्यसम्भवात् ॥ २८ ॥  
  
यद्यपि खण्डघटौ पूर्वतनद्रवपिण्डावस्थयोर्विनाशाद्विकारौ तथापि   
माधुर्यमृत्स्वरूपाविनाशात्तदंशे विवर्तदृष्टान्तौ । नहि तद्वद्ब्रह्मणि   
विकारः सम्भवति तद्वैधर्म्यादित्याह-सन्निवेशेति । अत्र मधुमृदादौ । ईशे   
ब्रह्मणि ॥ २८ ॥  
  
इतः पुष्पमितः पत्रमहमित्युदितो यथा ।  
खण्डे स्वात्मनि नः सत्तारसोऽद्वित्वे द्वितां वहन् ॥ २९ ॥  
  
अथवा खण्डो मधुरसेनेवेति वाक्ये खण्डो वनखण्डः मधुरसेन   
वसन्तद्रवेणेत्यर्थः तथा चाविकार एव वृक्षविकारहेतुर्जलभागो दृष्टान्त   
इत्याशयेनाह-इत इति । यथा वृक्षप्रविष्टो रसो जलमितः पत्रमितः पुष्पमहमिति   
वैचित्र्येणोदितः सन् अद्वित्वेऽपि द्वितां वहन् दृष्टस्तथा नः स्वात्मनि   
प्रसिद्धसत्तारूपं ब्रह्मापि इतः पत इतः कुड्यमहमित्यादितो भेदात्   
सर्वजगदात्मना आत्मनि द्वित्वमाहरद्विद्धीति परेणान्वयः ॥ २९ ॥  
  
इतः पट इतः कुड्यमहमित्यादितस्तथा ।  
सर्वात्मनात्मनि ब्रह्म विद्धि त्वं द्वित्वमाहरत् ॥ ३० ॥  
  
अद्याङ्कुरोऽहमद्यार्करुगहं त्वद्य वारिदः ।  
यथेति तिष्ठत्यम्भोदस्तथात्मा सदसद्वपुः ॥ ३१ ॥  
  
यथा वा अम्भोदो मेघः अद्य ग्रीष्मे अर्करुगेवाहमिति ताद्रूप्येण तिष्ठति । तत   
आद्यवर्षारम्भे वारिदानावसरे वारिदोऽहमिति तिष्ठति । ततो   
भूमिप्रवेशेनाङ्कुरान्तर्जलात्मना प्रवेशे अद्याङ्कुरोहमिति तिष्ठति । तथा आत्मापि   
कालभेदेन भावाभावाकारो भूत्वा तिष्ठतीत्यर्थः ॥ ३१ ॥  
  
इति भाव्यमनेनेदमित्थं सर्वेश्वरे ततम् ।  
क्रमं खण्डयितुं लोके कस्य नामास्ति शक्तता ॥ ३२ ॥  
  
अयं च जगद्विवर्तनियमक्रमः कल्पितोऽपि न केनचिदन्यथा कर्तु शक्य इत्याह-इतीति   
। सर्वेश्वरे ब्रह्मणि । ततं प्रसिद्धम् ॥ ३२ ॥  
  
आदर्शस्वच्छ आकाशे नैव स्वः प्रतिबिम्बति ।  
व्यतिरेकासम्भवतः कचत्येव हि केवलम् ॥ ३३ ॥  
  
एवं वस्तुस्वभावनियतिरपि वस्तुभेदभिन्ना नान्यथा कर्तुं   
शक्येत्याशयेनाकाशादिस्वभावस्याज्ञातब्रह्मस्वभावस्य च वैलक्षण्यमाह##-  
प्रतिबिम्बति । कुतः । व्यतिरेकासम्भवतः आकाशे आकाशकार्ये भूतान्तरे वा   
आकाशभेदाभावात् । किन्तु केवलमाकाशं निष्प्रतिबिम्बदर्पणोदरवत्स्वच्छतया   
कचति । दीप्यत एवेत्यर्थः ॥ ३३ ॥  
  
ब्रह्मणि त्वात्मनात्मैव स्थितः कचति बिम्बति ।  
द्वैतीभवत्यदेहोऽपि चिन्मयत्वात्स्वभावतः ॥ ३४ ॥  
  
साविद्यं ब्रह्म तु न तथेत्याह-ब्रह्मणीति । कचति सर्ववस्तुशक्त्यादिरूपेण   
दीप्यते । जीवरूपेण प्रतिबिम्बति । भेदकल्पनया च द्वैतीभवति ॥ ३४ ॥  
  
यद्यथैवात्मकचनं वेत्ति तं भवतात्मना ।  
असत्यमपि तन्नेह व्यभिचारी कदाचन ॥ ३५ ॥  
  
अस्त्वेवं किं ततस्तत्राह-यदिति । तत्र सर्गादौ यद्वस्तु स्वभावेनात्मकचनं   
वृत्तं तं स्वभावमसत्यमपि भवता सत्येनात्मनाअ स्त्यं वेत्ति स च नियमो न   
कदाचन व्यभिचारीति सर्वापि नियतिः सिद्धेत्यर्थः ॥ ३५ ॥  
  
हेमत्वकटकत्वे द्वे सत्यासत्यस्वरूपिणी ।  
हेम्नि भाण्डगते यद्वच्चित्त्वाचित्त्वे तथात्मनि [हमेभाण्डगते इति पाठः ।  
] ॥ ३६ ॥  
  
सत्यानृतमिथुनीभावे वाचारम्भणश्रुतिदर्शितन्यायेन दृष्टान्तमाह##-  
  
सर्वगत्वाच्चितेश्चित्त्वं नित्यं मनसि विद्यते [वेद्यते इति पाठः ।] ।  
हेमत्वं कटकस्येव जडभावः स्थितोऽन्यदा ॥ ३७ ॥  
  
अतएव प्रथमकार्ये मनसि चिज्जडोभयरूपता दृश्यते तत्र यन्नित्यं   
तत्सत्यमित्याह-सर्वगत्वादिति । अन्यदा कदाचिदित्यर्थः ॥ ३७ ॥  
  
चित्त्वजाड्यात्मकं चित्तं दृढं भावयति स्वयम् ।  
यथा यदैव यद्भावं तथा भवति तत्तदा ॥ ३८ ॥  
  
चित्तजाड्येति पाठे चित्तस्य जाड्यं जडदेहविषयाकारस्तदात्मकं चित्तं   
दृढभावनया यदैव यथा देवनरस्थावरादिना येन प्रकारेण यदा यद्भावं   
भवति तदा तथैव तद्भावं भवति । अनुभवतीत्यर्थः ॥ ३८ ॥  
  
काले काले चिता जीवस्त्वन्योन्यो भवति स्वयम् ।  
भाविताकारवानन्तर्वासनाकलिकोदयात् ॥ ३९ ॥  
  
अतएव कालभेदेन जीवस्याहमाकारभेदानुभव इत्याह-काल इति । चिता   
अन्तर्वासनाकलिकानामुदयाद्विकासाद्वैचित्र्येण भाविताकारवान्सन् अन्योऽन्यो भवति ॥   
३९ ॥  
  
स्वप्ने दृष्टो यथा ग्रामो याति सत्तान्यतेक्षणात् ।  
देहाद्देहं तथा याति देहोऽयं प्रतिभात्मकः ॥ ४० ॥  
  
यथा स्वप्ने दृष्टो ग्रामो वनादिसत्तान्यतेक्षणाद्वनादिभावं याति तथा   
देहभूतोऽयं जीवोऽपि देहाद्देहान्तरभावं याति । यतः स्वप्नवदेव प्रतिभासात्मक   
इत्यर्थः ॥ ४० ॥  
  
प्रतिभासो यथा स्वप्ने नरः कुड्यं पटो भवेत् ।  
भवत्यसत्यमेवेदं देहान्तरमिदं स्वतः ॥ ४१ ॥  
  
यथा स्वप्ने प्रतिभासत इति प्रतिभासो दृश्यमानो नरो झटिति कुड्यं भूत्वा पटो   
भवेत्तथा मरणमूर्च्छायामपि प्रतिभासमानमिदं देहान्तरं भवतीत्यर्थः ॥   
४१ ॥  
  
असत्यमेव म्रियते त्वसत्यं जायते पुनः ।  
जीवः स्वप्रतिभासेन स्वप्नवत्स्वान्यरूपवत् ॥ ४२ ॥  
  
नन्व्यं देहः प्रत्यक्षं म्रियते दह्यते च स कथं देहान्तरं भवेत्तत्राह##-  
दाहादिदर्शनं स्वाविद्याकल्पितस्यैव न तद्वासनामयस्येति भावः ।   
स्वस्यान्यरूपवद्देहान्तरवदित्यर्थः ॥ ४२ ॥  
  
कालेनैतादृशं रूपमिदं नान्यत्वमेति वै ।  
प्रकृतं निश्चयारूढं भ्रमन्त्येते भवः स्वतः ॥ ४३ ॥  
  
तर्हि किं यौवनवार्धक्यवद्देहान्तरमप्येतद्देहस्य कालिकः परिणामः नेत्याह##-  
प्रकृतमिदं शरीरं बाल्याद्यवस्थामेदेपि तदेवेदमिति   
प्रत्यभिज्ञानिश्चयारूढम् । एते भूतभाविदेहास्तु न ।   
प्रत्यभिज्ञानाभावादन्येनान्ये सन्ति न सन्तीत्यादिभ्रान्तिं गच्छन्ति अतस्तेषां स्व्तो   
जीवत एव भवः वासनया समुद्भव इत्यर्थः ॥ ४३ ॥  
  
वस्तु दृष्टमदृष्टं च स्वप्ने समनुभूयते ।  
जीवस्वप्ने जगद्रूपं विद्धि वेद्यविदां वर ॥ ४४ ॥  
  
ननु कदापि प्रागदृष्टे देवादिशरीरभावे क्वास्य वासना तत्राह-वस्त्विति । इदं   
तु जगद्रूपं जीवस्वप्नेऽन्तर्गतं विद्धि । तस्य तत्र आवसथास्त्रयः स्वप्नाः इति   
श्रुतेरित्यर्थः । इदं तु स्वप्ने अननुभूतस्यापि दर्शनमिह   
जन्मन्यननुभूतामिप्रायेण । दृष्टं चादृष्टं च श्रुतं चाश्रुतं   
चानुभूतं चाननुभूतं च सर्वं पश्यति इति श्रुतिमवलम्ब्योक्तम् । वस्तुतस्त्वनादौ   
संसारे नाननुभूतं किञ्चिदस्तीति मरणकाले   
भाविदेहारम्भककर्मोद्बोधितवासनानुसारेणैव देहान्तरोद्भव इति बोध्यम् ॥ ४४ ॥  
  
अजाग्रद्दृष्टिदृष्टो यः स्वाभिधानादिनेरितः ।  
न स्वप्नो विद्यते तस्मादच्छात्मा चितिमात्रकम् ॥ ४५ ॥  
  
तर्हि वाक्यजन्यब्रह्मसाक्षात्कारलभ्यब्रह्मभावोपि देहान्तरवद्वासनामयः   
स्वप्न एव किं न स्यात्तत्राह-अजाग्रदिति । यः शिवमद्वैतं चतुर्थं मन्यन्ते इति   
स्वाभिधानादिना ईरितः अजाग्रद्दृष्ट्या तुरीयया दृष्टः परमात्मा तस्य   
उक्तलक्षणस्त्रिविधः स्वप्न एव न विद्यते जाग्रति कदापि तदनुभवाभावेन   
तद्वासनाऽप्रसिद्धेस्तस्य वासनामयत्वायोगात्तस्मादसावच्छात्मा   
चैतन्यमात्रमित्यर्थः ॥ ४५ ॥  
  
अद्यापूर्वाभिधं स्वप्ने यथा पश्यति नान्यथा ।  
अग्रदृष्टं तथैवार्थं चेतनं चित्प्रपश्यति ॥ ४६ ॥  
  
स एव चिदात्मा चेतनं जीवो भूत्वा अद्य अपूर्वाभिधममिनवं वर्तमानमर्थं   
यथा चित्स्वभावादेव पश्यति नान्यथा तथैवाग्रे दृष्टमप्यर्थं   
प्रपश्यतीत्यर्थः ॥ ४६ ॥  
  
प्राक्तनी वासनाद्यापि पौरुषेणावजीयते ।  
ह्यःकुकर्माद्य यत्नेन प्रयाति हि सुकर्मताम् ॥ ४७ ॥  
  
अत एवादृष्टविषयेऽपि भावनाप्रचयेन दृढीकृतवासना पूर्वदृष्टविषयां   
वासनां जयतीति पुरुषप्रयत्नप्राबल्यं प्रदर्शितमित्याह-प्राक्तनीति ॥ ४७ ॥  
  
मोक्षादृते न शाम्यन्ति जीवतां चक्षुरादयः ।  
उन्मज्जन्ति निमज्जन्ति केवलं देशकालतः ॥ ४८ ॥  
  
एवं जीवस्य वासनापरिणतिलक्षणो देहादिबन्दो वर्णितः । इदानीं कदा तच्छान्तिरिति   
वाञ्छायामाह-मोक्षादिति ॥ ४८ ॥  
  
चितः स्वकलनात्तस्य देहोग्र इव तिष्ठति ।  
पञ्चात्माभावितोऽसत्यो महायक्षः शिशोरिव ॥ ४९ ॥  
  
मोक्षं विनैव देहादिनिवृत्तिः किं न स्यात्तत्राह-चित इति । यतश्चितो यावन्मोक्षं   
देहाकारकलना वासना तिष्ठत्येव । स्वकलनैवैतस्य जीवस्य पञ्चात्मा देहोऽग्रे   
तिष्ठतीव । यथा शिशोर्भावितो महायक्षोऽग्रे तिष्ठति तद्वद्दुर्निवार इत्यर्थः ॥ ४९ ॥  
  
मनोबुद्धिरहङ्कारस्तथा तन्मात्रपञ्चकम् ।  
इति पुर्यष्टकं प्रोक्तं देहोऽसावातिवाहिकः ॥ ५० ॥  
  
इदानीं कथञ्चित् स्थूलदेहनिवारणेपि मोक्षं विना लिङ्गदेहलक्षणं पुर्यष्टकं   
दुर्निवारमित्याशयेन तद्दर्शयति-मन इति ॥ ५० ॥  
  
अमूर्त एव चित्तात्मा खत्वमस्यातिपीनता ।  
वाततास्य महागुल्मो देहतास्य सुमेरुता ॥ ५१ ॥  
  
ननु शास्त्रे ज्ञानेन्द्रियं कर्मेन्द्रियं प्राणा भूतानि   
अन्तःकरणमविद्याकामकर्माणि पुर्यष्टकमित्युक्तं तत्तु   
पञ्चीकृताकाशवाय्वादिलिङ्गघटितस्थूलान्तं मूर्तरूपमपि   
स्यात्तत्कथममूर्तमनोबुद्ध्याद्यष्टकमएव पुर्यष्टकमुक्तं तत्राह-अमूर्त   
एवेति । त्वदुक्तं मूर्तपुर्यष्टकं तदा स्याद्यदि पञ्चीकरणेनामूर्तानां   
तन्मात्राणां स्थौल्यं स्यात् । अयं तु तन्मात्ररूपो लिङ्गात्मा अमूर्त एव । अस्य   
खत्वं पञ्चीकृताकाशत्वमतिपीनतानिरवधिकं स्थौल्यं तच्च न सम्भवति ।   
नह्यमूर्तवासनाकोटीनामपि मेलने स्थौल्यं दृष्टं यदास्य खत्वमेव   
दुर्लभं तदा स्थूलवातता महान् गुल्मो वृक्ष इवात्यन्तमसम्भाविता । एवं   
स्थूलतेजोजलपृथ्वीतापि । एवं च स्थूलभूतानामेवासम्भवे अस्य   
परमाणोरप्यतिसूक्ष्मस्य देहता सुमेरुतेवात्यन्तासम्भावितेति न भौतिकदेहान्तं   
पुर्यष्टकं वर्ण्यत इत्यर्थः ॥ ५१ ॥  
  
विरजस्त्वक्रमेणैव निरवस्थस्तु मुक्तिभाक् ।  
सुषुप्ततैकावस्थास्य जडाः क्रोडीकृता यया ॥ ५२ ॥  
  
मुक्त्यनुपयोगादपि न मोक्षशास्त्रेऽत्र स्थूलसद्भावकल्पना युक्तेत्याशयेनाह##-  
विरजस्त्वे शमादिसाधनसम्पत्तौ वाक्याज्ज्ञानोदयक्रमेण   
मनःकल्पितस्वप्नप्रायप्रपञ्चस्य तन्मूलाज्ञानस्य च बाधे   
स्वकार्यकारणावस्थाबन्धद्वयशून्यस्य मुक्तिरुपपद्यते ।   
स्थूलभूतभौतिकमूर्तप्रपञ्चाभ्युपगमे तु तादृशस्य ज्ञानेन   
बाधादर्शनान्न मुक्तिरुपपद्यत इत्यर्थः एवं च निष्कर्षे स्वप्नसुषुप्ती द्वे   
एवावस्थे न जाग्रन्नाम्नी स्थूलविषया अन्या अवस्था केनचिदुपपादयितुं   
शक्येत्याशयेन ते विभज्य दर्शयति-सुषुप्ततेति सार्धेन । यया जडाः   
सर्वदेहादिप्रपञ्चा वासनात्मनोपसंहृत्य क्रोडीकृताः ॥ ५२ ॥  
  
स्वप्ननाम्नी तथावस्था देहप्रत्ययशालिनी ।  
आमोक्षं भ्रमतीहायमिति स्थावरजङ्गमैः ॥ ५३ ॥  
  
इति एवं परिदृश्यमानप्रकारेण स्थावरजङ्गमैराकारैरातिवाहिकदेह एव   
आमोक्षाद्भ्रमतीत्यर्थः ॥ ५३ ॥  
  
कदाचिद्धि सुषुप्तस्थः कदाचित्स्वप्नवत्स्थितः ।  
आतिवाहिकदेहोऽयं सर्वस्यैवावतिष्ठते ॥ ५४ ॥  
  
यदा सुषुप्तभावस्थो भाविदुःस्वप्नवेधितः ।  
तदा कालानलसमस्तिष्ठत्यनुदिताकृतिः ॥ ५५ ॥  
  
भाविभिर्दुःस्वप्नैर्वासनात्मनान्तःप्रविष्टैर्वेधितो विद्ध इव गतस्मृतिरत   
एवानुदिताकृतिश्चित्प्रतिबिम्बखचितत्वादुपसंहृतजगत्त्वाच्च कालानलसमो   
दीप्तस्तिष्ठति । अनेनान्तर्ज्ञानशून्यनैयायिकादिषुषुप्तिः प्रयुक्ता ॥ ५५ ॥  
  
स्थावराद्यास्ववस्थासु कल्पवृक्षदशासु च ।  
भवत्येव सुषुप्तस्थो घनमोहशिलाघनः ॥ ५६ ॥  
  
तत्र स्थावरादिनिकृष्टावस्थासु जाड्याधिक्यात्सुषुप्तिप्राचुर्यमित्याह##-  
पुण्याधिक्यात्कृमिकीटक्षुत्तृषादिदुःखाभावादानन्दाधिक्येपि न   
मनुष्यादिवत्प्रबोधोऽस्तीति तमस्वितैवेत्यर्थः ॥ ५६ ॥  
  
सुषुप्ततास्य जडता स्वप्नोत्थेयं हि संसृतिः ।  
यः प्रबोधोऽस्य सा मुक्तिस्तज्जाग्रद्या तु तुर्यता ॥ ५७ ॥  
  
तथा च चित्तजाड्यप्रकर्ष एव सुषुप्तिश्चित्तश्रमणमेव संसृतिश्चित्तस्य तत्त्वबोध   
एव बन्धमुक्तिस्तुर्यतैवास्य जाग्रदिति पर्यवसन्नमित्याह-सुषुप्ततेत्यादिना ॥ ५७ ॥  
  
जीवप्रबोधान्मुक्तिर्हि प्रबोधात्परमात्मताम् ।  
सोऽभ्येति क्षालितमलं ताम्रं कनकतामिव ॥ ५८ ॥  
  
जीवप्रबोधान्मुक्तिर्या सा चेह द्विविधोच्यते ।  
एका जीवन्मुक्ततेति द्वितीया देहमुक्तता ॥ ५९ ॥  
  
जीवन्मुक्तिर्हि तुर्यत्वं तुर्यातीतं पदं ततः ।  
बोधो जीवः प्रबोधोऽयं स च बुद्धिप्रयत्नतः ॥ ६० ॥  
  
प्रबोधः उत्कृष्टचिन्मात्रब्रह्मरूपो भवति । स च बोधो बुद्धेः पुरुषप्रयत्नतः ॥   
६० ॥  
  
ज्ञातप्रमाणो जीवोन्तर्यो जानातीह तन्मयः ।  
पश्यतीमं भयं चैव सुदीर्घस्वप्नविभ्रमम् ॥ ६१ ॥  
  
तत्त्वतो यावान्यश्चेति ज्ञातप्रमाणो जीवः सर्वान्तर्यो जानाति भासयति साक्षी तन्मय   
एव भवतीत्यर्थः । यस्त्वज्ञातप्रमाणः सोऽपि परमार्थतः स्वस्थ   
एवाज्ञानाच्छिलावद्दृढीकृते स्वहृदये सुदीर्घस्वप्नविभ्रमं तीव्रं भयं   
पश्यतीति परेणान्वयः ॥ ६१ ॥  
  
मिथ्योदितः स्वहृदये स्वस्थ एव शिलीकृते ।  
जीवानामन्तरे त्वन्यन्न किञ्चिच्चित्कलां विना ॥ ६२ ॥  
  
तर्हि किं जीवानां हृदये वास्तवं भयमस्ति नेत्याह-जीवानामित्यादिना ॥ ६२ ॥  
  
तामेवान्यतया पश्यन्मुधैव परिशोचति ।  
जीवाणोरन्तरे त्वन्यन्न किञ्चित्परमादृते ॥ ६३ ॥  
  
यत्र तत्र जगद्दृष्टमहो मायाविजृम्भितम् ।  
स्थाल्यन्तः क्वथदम्बूनां यथा नाना भ्रमोदयः ॥ ६४ ॥  
  
जीवाणूनां तथैवान्तर्मिथ्यासंसरणोदयः ।  
बन्धोस्य वासनाबन्धो मोक्षः स्याद्वासनालयः ॥ ६५ ॥  
  
वासनान्तोऽस्य सौषुप्ती स्वप्ने विस्फुरति स्थितिः ।  
घनवासनमोहोऽयं जीवः स्थावरतादिभाक् ॥ ६६ ॥  
  
अस्य जीवाणोः सौषुप्ती स्थितिर्वासनानामन्तोऽवधिः । तुर्यतुर्यातीतयोर्निर्वासनत्वात् । स च   
स्वप्ने स्फुरति वैचित्र्येण स्फुटीभवतीत्यर्थः । कथं स्फुटीभवति तदाह-घनेति   
॥ ६६ ॥  
  
मध्यस्थवासनस्तिर्यक्पुरुषस्तनुवासनः ।  
यदान्तर्जीवितेनान्तो बहिर्जाता घटादयः ॥ ६७ ॥  
  
तस्य वासनाक्षुधोत्कर्षादुत्तरोत्तरं शुभयोनिप्राप्तिरित्याह-मध्यस्थेति । पुरुषो   
मनुष्यगन्धर्वदेवगन्धर्वादिः । वासनानां क्षयतारतम्येन   
वैचित्र्यस्फुटीभावमुक्त्वा ग्राह्यग्रहणादिवैचित्र्येणापि तमाह-यदेत्यादिना ।   
यदा यस्मिन् सुषुप्तिविच्युतिकाले देहान्तः आनखाग्रव्याप्तप्राणाहम्भावलक्षणेन   
जीवितेन एतावान् देहपरिमित एवाहमित्यन्तः परिच्छेदो भवति तदा घटादयः   
पदार्था बहिर्जाताः सम्पन्नाः ॥ ६७ ॥  
  
जीवैक्यादुभयोः सत्ता ग्राह्यग्राहकयोस्तदा ।  
आत्मानात्मसमालीढो बहिरन्तर्यदा चिता ॥ ६८ ॥  
  
सन्तु बहिः किं ततस्तत्राह-जीवैक्यादिति । तदा   
चक्षुरादिद्वारनिर्गतान्तःकरणद्वारा निर्गतेन वृत्त्यवच्छिन्नजीवेन घटादीनां   
व्याप्तौ घटमहं जानामीति ग्राह्यग्राहकयोर्वासनात्मिका सत्ता तत्तद्वैचित्र्येण   
स्फुटीभवतीत्यर्थः । एतदेव स्पष्टमाह-आत्मेति । अन्तः स्थित आत्मा जीवो यदा   
बहिरनात्मसमालीढो भवति तदा चिता ग्राह्यग्राहकवासना   
मृगतृष्णेवाध्यस्तविभागेन सोदया उदेतीत्यर्थः ॥ ६८ ॥  
  
तदा ग्राह्यग्रहणधीर्मृगतृष्णेव सोदया ।  
नेह सन्त्यज्यते किञ्चिन्नेह किञ्चिन्न गृह्यते ॥ ६९ ॥  
  
एवं हेयोपादेयवैचित्र्यमपि वासनाध्यस्तमेव न वास्तवमित्याह-नेहेति ॥ ६९ ॥  
  
बाह्यान्तरकलाकारश्चिदात्मैकः प्रकाशते ।  
त्रिजगच्चिच्चमत्कारस्त्वलं भेदविकल्पनैः ।  
शोभिताः स्मश्चिति चिरात्सबाह्यान्तर्न [सबाह्याद्यं न इति पाठः ।]   
विद्यते ॥ ७० ॥  
  
शोभितास्तत्त्वबोधेन विराजमानाः । सबाह्याभ्यन्तरं जगच्चिद्व्यतिरिक्तं न विद्यते   
कालत्रयेऽपीत्यर्थः ॥ ७० ॥  
  
अब्धिर्यथा जलमपास्त समस्तभेदः खादच्छमेव सकलं   
द्रवमेकशुद्धम् ।  
सर्वं तथेदमपहस्तितभेदजातमाद्यं परं पदमनामयमेव बुद्धम् ॥   
७१ ॥  
  
यथा अब्धिः समुद्रस्तत्त्वतो विमृष्टः अपास्तसमस्ततरङ्गबुद्बुदादिभेदः   
खादाकाशादप्यच्छं सकलमेकं शुद्धं जलमेव तथा इदं सर्व जगत्तत्त्वतो   
बुद्धं सत् अपहस्तितं निरस्तं वासनावस्थावैचित्र्यभेदजातं यस्य   
तथाविधमनामयं परं पदमेवेत्यर्थः ॥ ७१ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० इन्द्रियार्थोपलम्भविचारो नामैकपञ्चाशः सर्गः ॥ ५१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
इन्द्रियार्थोपलम्भविचारो नामैकपञ्चाशः सर्गः ॥ ५१ ॥  
  
# ०५२
द्विपञ्चाशः सर्गः ५२  
  
श्रीवसिष्ठ उवाच ।  
  
यो जीवस्यादितः स्वप्नो नानाकलनकोमलः ।  
तमिमं विद्धि संसारं न सत्यं नाप्यसन्मयम् ॥ १ ॥  
  
जीवस्वप्नो जगत्तत्रासंसक्त्या तत्परिक्षयः ।  
तदर्थमर्जुनाख्यानं वसिष्ठेनावतार्यते ॥   
  
ननु स्वप्नः सर्वेषां जीवानां प्रत्येकं भिन्नः जाग्रत्प्रपञ्चस्तु सर्वेषां   
साधारणः सर्वैः स्वप्नवैधर्म्येणानुभूयमानः कथं स्वप्नः स्यात्तत्राह##-  
स्वप्नस्तमेवममस्माकं जाग्रदिति कल्पितं संसारं विद्धि ॥ १ ॥  
  
न पुम्स इव जीवस्य स्वप्नः सम्भवति क्वचित् ।  
तेनैते जाग्रतो भावा जाग्रत्स्वप्नकृतोऽत्र हि ॥ २ ॥  
  
किमर्थमेवं कल्प्यत इति चेद्व्यष्टीनामिव समष्टेः स्वप्नान्तराप्रसिद्धेरित्याह##-  
जाग्रत्स्वप्नोभयस्थानकृतोदया न स्वप्नतो भिद्यन्त इत्यर्थः ॥ २ ॥  
  
जीवस्वप्नमिमं दीर्घं क्षिप्रताप्रतिभासतः ।  
असत्यमप्यवस्तुत्वाद्विद्धि वेद्यविदां वर ॥ ३ ॥  
  
असत्यत्वावस्तुत्वाभ्यामपि तस्य स्वप्नतां साधयन्वैधर्म्यानुभवे निमित्तं   
दर्शयति-जीवस्वप्नमिति । अस्मदीयस्वप्नवत्क्षिप्रबाध्यताया अप्रतिभासतो   
हेतोदीर्घम् । तथा च तैर्घ्यमेव वैधर्म्यभ्रमहेतुरिति भावः ॥ ३ ॥  
  
स्वप्नात्स्वप्नान्तरमिव गच्छन्तो जीवजीवकाः ।  
असत्यमेव पश्यन्ति घनसत्यतयानघ ॥ ४ ॥  
  
अजडे जडता तात जडे चाजडतोदिता ।  
असत्ये सत्यता जीवजीवानुभवमोहतः ॥ ५ ॥  
  
वस्तुस्वभाववैपरीत्यदर्शनादप्यस्य स्वप्नतेत्याह-अजडे इति । अजडे ब्रह्मणि   
भूतभुवनादिजडता तथा जडे चाहङ्कारादिदेहान्ते आत्मत्वाभिमानादजडता उदिता ।   
जीवस्य समष्टेरेकदेशभूता ये व्यष्टिजीवास्तदनुभवलक्षणान्मोहतो भ्रान्तेः ॥ ५ ॥  
  
भानोरप्यन्तरखिलं पश्यन्तस्त्रिजगद्भ्रमम् ।  
भ्रमन्ति स्वप्नसम्भ्रान्ता इव जीवा भिदालिभिः ॥ ६ ॥  
  
जीवाः भिदालिभिर्भेदकल्पनपरम्पराभिर्भ्रमन्ति ॥ ६ ॥  
  
सर्वगत्वादनन्तत्वात्स्वस्य जीवस्य जीवतः ।  
यद्भावयन्ति चेतन्ति तदेवाश्विति सत्यवत् ॥ ७ ॥  
  
कल्पितभेदेषु सत्यत्वारोपे कारणमाह-सर्वगत्वादिति । व्यष्टित्वादेव   
जीवतोऽप्यत्यन्तजीवभूतस्य स्वस्य परमार्थतः सर्वगत्वादनन्तत्वादपरिच्छेदेन   
सत्यत्वाच्च यद्यद्भावयन्ति तदेव आशु तत्संसक्त्या स्वसत्तारोपेण सत्यवच्चेतन्ति ।   
तथा च तत्संसक्तित्यागात्तत्सत्यताभ्रमनिवृत्तौ बुद्धतत्त्वस्य जीवन्मुक्तिः   
सिद्ध्यतीति भावः ॥ ७ ॥  
  
पुण्डरीकाक्षनिर्दिष्टामसंसक्तिगतिं शुभाम् ।  
यामालिङ्ग्य महाबाहो जीवन्मुक्तो महामुनिः ॥ ८ ॥  
  
अयमेवार्थो भगवद्गीतायां भगवताप्यर्जुनायोपदिष्ट इत्याह-पुण्डरीकाक्षेति ।   
शुभां शृण्विति शेषः ॥ ८ ॥  
  
पाण्डोः पुत्रोऽर्जुनो नाम सुखं जीवितमात्मनः ।  
क्षिपयिष्यति निर्दुःखं तथा क्षेपय जीवितम् ॥ ९ ॥  
  
तदर्थमर्जुनाख्यायिकामवतारयति-पाण्डोरिति । सुखं जीवन्मुक्तिसुखविशिष्टम् ।   
जीवितमाशु क्षिपयिष्यति क्षेप्स्यति । स्वार्थे णिचि गुणाभावश्छान्दसः ॥ ९ ॥  
  
श्रीराम उवाच ।  
  
भविष्यति कदा ब्रह्मन्सोऽर्जुनः पाण्डुनन्दनः ।  
कीदृशीं च हरिस्तस्य कथयिष्यत्यसक्तताम् ॥ १० ॥  
  
श्रीवसिष्ठ उवाच ।  
  
अस्ति सन्मात्रमात्मेति परिकल्पितनामकम् ।  
स्थितमात्मन्यनाद्यन्ते नभसीव महानभः ॥ ११ ॥  
  
अर्जुनावतारे कारणं वक्तुं सर्वमूलमनुक्रामति-अस्तीत्यादिना । स्थितमिति । स्वे   
महिम्नि प्रतिष्ठितः इति श्रुतेः ॥ ११ ॥  
  
दृश्यते विमले तस्मिन्नयं संसारविभ्रमः ।  
कटकादि यथा हेम्नि तरङ्गादि यथाम्भसि ॥ १२ ॥  
  
चतुर्दशविधा भूतजातयः प्रस्फुरन्त्यलम् ।  
तस्मिन्संसारजालेऽस्मिञ्जाले ऽसकुनयो यथा ॥ १३ ॥  
  
तस्मिन्दृश्यमाने संसारजाले । शकुनयः पक्षिणः ॥ १३ ॥  
  
तत्रैते यमचन्द्रार्कशक्राद्याः शंसितक्रमाः ।  
भूतपञ्चकसंसारलोकपालत्वमागताः ॥ १४ ॥  
  
तत्र तासु भूतजातिषु मध्ये शंसितः श्रुतिस्मृत्यादिवर्णितः क्रमश्चरित्रं येषाम्   
। भूतपञ्चकं पञ्चीकृततन्मात्रपञ्चकं तल्लक्षणे संसारे लोकपालत्वं   
तत्तल्लोकाधिपत्यम् ॥ १४ ॥  
  
इदं पुण्यमुपादेयं हेयं पापमिदं त्विति ।  
तैः स्वसङ्कल्पघटिताद्वेदनात्स्थापिता स्थितिः ॥ १५ ॥  
  
इदं श्रुतिस्मृतिसमाचारविहितं पुण्यमुपादेयम् इदं तन्निषिद्धं पापं हेयमिति   
स्वाधिकारानुरूपसङ्कल्पघटिताद्वेदनात्स्थितिर्मर्यादा स्थापिता ॥ १५ ॥  
  
तस्याद्य यावदनघ प्रवाहपतिते निजे ।  
कर्मण्यचलसङ्काशस्थिरं चित्तमवस्थितम् ॥ १६ ॥  
  
अस्त्वेवं किं ततस्तत्राह-तस्येति । तस्य वक्ष्यमाणयमस्य अद्य यावदेतावत्कालं   
स्वीये अधिकारकर्मणि अचलवत्स्थिरं चित्तं मनः अवस्थितम् ॥ १६ ॥  
  
भगवान्स यमः किञ्चिद्गते प्रतिचतुर्युगे ।  
तपः प्रकुरुते भूतदलनात्पापशङ्कया ॥ १७ ॥  
  
प्रतिचतुर्युगम् । वीप्सायामव्ययीभावः । कदाचित्किञ्चित्तपः प्रकुरुते । प्रतिचतुर्युगं   
किञ्चिद्गते द्वापरान्ते इति वा ॥ १७ ॥  
  
कदाचिदष्टौ वर्षाणि दश द्वादश वापि च ।  
कदाचित्पञ्चसप्तादि कदाचित्षोडशापि च ॥ १८ ॥  
  
तत्र कालनियमो नास्तीत्याह-कदाचिदिति ॥ १८ ॥  
  
उदासीनवदासीने तस्मिन्नियमसंस्थितौ ।  
न हिनस्ति जगज्जाले मृत्युर्भूतानि कानिचित् ॥ १९ ॥  
  
तस्मिन् यमे नियमसंस्थितौ तपसि आसीने सति मृत्युः कानिचिदपि भूतानि न हिनस्ति ॥ १९   
॥  
  
तेन नीरन्ध्रभूतौघनिःसञ्चारं महीतलम् ।  
भवति प्रावृषि स्वेदी कुञ्जरो मशकैरिव ॥ २० ॥  
  
तेनाहिंसनेन हेतुना महीतलं नीरन्ध्रैर्बहुभिर्भूतौघैर्निःसञ्चारं   
सञ्चारायोग्यं भवति । स्वेदी स्वेदवान् ॥ २० ॥  
  
अथैतानि विचित्राणि भूतानि बहुयुक्तिभिः ।  
क्षिपयन्ति सुरा राम भुवो भारनिवृत्तये ॥ २१ ॥  
  
सुरा विष्ण्वादिदेवाः युक्तिभिः अंशावतारभारतयुद्धाद्युपायैः क्षिपयन्ति   
हिंसनेन विरलीकुर्वन्तीति यावत् ॥ २१ ॥  
  
एवं युगसहस्राणि व्यवहारशतानि च ।  
समतीतान्यनन्तानि भूतानि च जगन्ति च ॥ २२ ॥  
  
अयं च भारावतारादिव्यवहारो बहुशो वृत इत्याह-एवमिति ॥ २२ ॥  
  
वैवस्वतोऽद्य तु यमो य एष पितृनायकः ।  
अनेन त्वधुना साधो परिक्षीणेषु केषुचित् ॥ २३ ॥  
  
युगेष्वघविघाताय वर्षाणि द्वादशात्मना ।  
व्रतचर्येह कर्तव्या दूरास्तजनकर्षणा ॥ २४ ॥  
  
अघानां पापानां विघाताय । कर्तव्या भविष्यतीति शेषः । दूरेऽस्तं जनानां   
कर्षणं पीडनं यस्याम् ।अस्माद्विशेषणाद्व्रतचर्या   
अहिंसादिघटितनिर्विकल्पसमाधिरूपेति गम्यते ॥ २४ ॥  
  
तेनेयमुर्वी नीरन्ध्रा भूतैर्मर्त्यैरमृत्युभिः ।  
दीना प्रपन्ना गुल्मेव भारभूतैर्भविष्यति ॥ २५ ॥  
  
प्रपन्नगुल्मा वनगुल्मसङ्कीर्णेति यावत् ॥ २५ ॥  
  
भूभारपरिभूताङ्गी हरिं शरणमेष्यति ।  
कान्ता दस्युपराभूता दीना पतिमिव प्रिया ॥ २६ ॥  
  
हरिर्देहद्वयेनाथ महीमवतरिष्यति ।  
देवांशैरखिलैः सार्धं नरनारायणं गतैः ॥ २७ ॥  
  
नरं नारायणं च गतैरनुगतैः । साहाय्यार्थमवतीर्णैरिति याव्त् ॥ २७ ॥  
  
वसुदेवसुतस्त्वेको वासुदेव इति श्रुतः ।  
देहो भविष्यति हरेर्द्वितीयः पाण्डवोऽर्जुनः ॥ २८ ॥  
  
युधिष्ठिर इति ख्यातो धर्मपुत्रो भविष्यति ।  
अम्भोधिमेखलाभूपः पाण्डोः पुत्रः स धर्मवित् ॥ २९ ॥  
  
अम्भोधिमेखलाया भूमेर्भूपो राजा । अम्भोधिमेखलां भुवं पातीति वा ।   
आतोऽनुपरार्गे कः ॥ २९ ॥  
  
दुर्योधन इति ख्यातस्तस्य भ्राता पितृव्यजः ।  
भविष्यति दृढद्वन्द्वो भीमो बभ्रुरहेरिव ॥ ३० ॥  
  
तस्य पितृव्यजो भ्राता भविष्यति । तस्य द्वन्द्वः प्रतियोद्धा भीमो भविष्यतीति योज्यम् ।   
बभ्रुर्नकुलः । अहेः सर्पस्येव ॥ ३० ॥  
  
अन्योन्यं हरतोरुर्वीं तयोः सङ्ग्रामलोलयोः ।  
अष्टादशात्राक्षौहिण्यो घटिष्यन्त्यत्र भीषणाः ॥ ३१ ॥  
  
आसमन्तात् त्रायत् इति आत्रा सेना तदक्षौहिण्यः । अत्र भारतयुद्धे कुरुक्षेत्रे वा   
घटिष्यन्ति ॥ ३१ ॥  
  
तत्क्षयेण विभारत्वं भुवो विष्णुः करिष्यति ।  
राघवाऽर्जुनदेहेन बृहद्गाण्डीवधन्वना ॥ ३२ ॥  
  
हे राघव बृहद्गाण्डीवं धनुर्यस्य । धनुषश्च इत्यनङ् ।   
तथाविधेनार्जुनदेहेन विभारत्वं भारावतरणं करिष्यतीति पूर्वत्रान्वयः ॥ ३२ ॥  
  
विष्णोरर्जुननामादौ प्राकृतं भावमास्थितः ।  
हर्षामर्षान्वितो देहो नरधर्मा भविष्यति ॥ ३३ ॥  
  
नरधर्मा अज्ञप्राय इति यावत् ॥ ३३ ॥  
  
सेनाद्वयगतान्दृष्ट्वा स्वजनान्मरणोन्मुखान् ।  
विषादमेष्यत्युद्योगं युद्धाय न करिष्यति ॥ ३४ ॥  
  
स्वजनान्बन्धून् ॥ ३४ ॥  
  
तमर्जुनाभिधं देहं प्राप्तकार्यैकसिद्धये ।  
हरिर्बुद्धेन देहेन बोधयिष्यति राघव ॥ ३५ ॥  
  
बुद्धेन स्वतः सिद्धात्मबोधेन कृष्णदेहेन ॥ ३५ ॥  
  
न जायते म्रियते वा कदाचिन्नायं भूत्वा भविता वा न भूयः ।  
अजो नित्यः शाश्वतोऽयं पुराणो न हन्यते हन्यमाने शरीरे ॥ ३६ ॥  
  
बोधनप्रकारमेव विस्तराद्वर्णयति-न जायत इत्यादिना । आद्यन्तविकारयोर्निषेधे   
मध्यतनविकारचतुष्टयं प्रसक्तं वारयति-नायमिति । भाविजन्मादिप्रतिषेधो ॥   
३६ ॥  
  
य एनं वेत्ति हन्तारं यश्चैनं मन्यते हतम् ।  
उभौ तौ न विजानीतो नायं हन्ति न हन्यते ॥ ३७ ॥  
  
एनमुक्तस्वभावमात्मानं यो हन्तारं वेत्ति यश्च हतं मन्यते तावुभौ   
नात्मानं तत्त्वतो विजानीतः । अज्ञानमेव हन्तृहन्तव्यताभ्रान्तिनिमित्तमिति यावत् ॥ ३७   
॥  
  
अनन्तस्यैकरूपस्य सतः सूक्ष्मस्य खादपि ।  
आत्मनः परमेशस्य किं कथं केन नश्यति ॥ ३८ ॥  
  
त्रिभिः किंवृत्तैर्नाश्यनाशप्रकारनाशहेतूनां प्रतिक्षेपः ॥ ३८ ॥  
  
अनन्तमव्यक्तमनादिमध्यमात्मानमालोकय संविदात्मन् ।  
संविद्वपुः स्फारमलब्धदोषमजोऽसि नित्योऽसि निरामयोऽसि ॥ ३९ ॥  
  
स्फारमपरिच्छिन्नमतएवालब्धदोषं संविद्वपुश्चैतन्यस्वरूपमेवासि ।   
अतएवाजोऽसि । नित्योसि निरस्ताज्ञानतत्कार्यकलङ्काञ्जनश्चासीति न   
बन्धुसंसक्तितन्मरणादिसम्भावनाप्रयुक्तं दुःखं तवोचितमिति भावः ॥ ३९ ॥  
  
इत्यार्षे श्रीवासिष्ठमहारामा० वा० दे० मोक्षो० निर्वाणप्रकरणे पू० अर्जुनोपाख्याने   
# ०५२
नरनारायणावतारकथनं नाम द्विपञ्चाशः सर्गः ५२  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
नरनारायणावतारकथनं नाम द्विपञ्चाशः सर्गः ॥ ५२ ॥  
# ०५३
त्रिपञ्चाशः सर्गः ५३  
  
श्रीभगवानुवाच ।  
  
अर्जुन त्वं न हन्ता त्वमभिमानमलं त्यज ।  
जरामरणनिर्मुक्तः स्वयमात्मासि साश्वतः ॥ १ ॥  
  
वर्ण्यतेऽहङ्कृतेस्त्यागः सङ्गत्यागादिलक्षणम् ।  
उपास्यज्ञेयरूपे च दशाभेदव्यवस्थिते ॥   
  
तत्रादौ स्वबन्धुहन्ताहमित्यादिरूपोऽहन्ताभिमानः एते मदीया बान्धवा   
इत्यादिममताभिमानश्च तव सर्वदुःखनिदानमिति स एव त्याज्य इत्याह-अर्जुनेति ।   
हे अर्जुन त्वं जरामरणादिषडूर्मिनिर्मुक्तः अतएव शाश्वतः स्वबन्ध्वादीनां   
सर्वभूतानां स्वयं साक्षादात्मासि । अतस्त्वं कस्यापि न हन्ता । अहं   
हन्तेत्यभिमानमलमत्यन्तं त्यजेत्यर्थः ॥ १ ॥  
  
यस्य नाहङ्कृतो भावो बुद्धिर्यस्य न लिप्यते ।  
हत्वापि स इमाṁल्लोकान्न हन्ति न निबध्यते ॥ २ ॥  
  
अभिमानत्यागफलमाह-यस्येति । यस्य वधादिप्रवृत्तिकाले   
अहममुङ्घातयामीत्यहङ्कृतो भावो नास्ति उत्तरकालं च यस्य   
बुद्धिस्तत्फलहर्षविषादादिना न लिप्यते स पुरुष इमान्सर्वान् लोक्यन्त इति   
लोकाश्चतुर्विधभूतजातयस्तान्हत्वा प्राणैर्वियोज्यापि कमपि न हन्ति । सर्वत्र   
शाश्वतैकात्मतत्त्वस्य वधादिविकारास्पर्शिनस्तथैव सत्त्वात् देहादीनां च   
मायामात्रत्वेन नित्यमसत्त्वादेव वन्ध्यापुत्रस्येव वधाप्रसक्तेरिति भावः ।   
अतस्तत्प्रयुक्तपापफलेनापि न निबध्यते यथेश्वर इत्यर्थः ॥ २ ॥  
  
यैव सञ्जायते संविदन्तः सैवानुभूयते ।  
अयं सोऽहमिदं तन्म इत्यन्तः संविदं त्यज ॥ ३ ॥  
  
हन्तृलादिधर्मकदेहादितादात्म्यभ्रान्तिसंवेदनवशादेव   
तद्धर्महन्तृत्वादेरात्मनि प्रतिभासो न स्वतः अतस्तदेव प्रथमं त्यजेत्याह##-  
संविद्बुद्धिवृत्तिर्देहाद्यभिमानरूपा अन्यादृशी वा । अहं   
कार्यकारणसङ्घातः । स हन्ता अहं । इदमेतद्देहादिसम्बन्धि तद्बन्ध्वादि मे   
मम । इत्येवं संविदं भ्रान्तिवृत्तिं त्यजेत्यर्थः ॥ ३ ॥   
  
अनयैव च युक्तोऽस्मि नष्टोऽस्मीति च भारत ।  
अभितः सुखदुःखाभ्यामवशः परितप्यसे ॥ ४ ॥  
  
अनया उक्तलक्षणया संविदा हन्तृत्वादिभिर्युक्तोऽस्मि । तत्प्रयुक्तपापैश्च नष्टः ।   
बन्धुनाशाद्यैहिकानर्थैर्नरकपाताद्यामुष्मिकानर्थैश्च युक्तोऽस्मीति च भ्रान्त्या   
सुखदुःखाभ्यां परितप्यसे ॥ ४ ॥  
  
स्वात्मांशैः क्रियमाणानि गुणैः कर्माणि भागशः ।  
अहङ्कारविमूढात्मा कर्ताहमिति मन्यते ॥ ५ ॥  
  
स्वात्मनः अंशवत्परिच्छेदकत्वेनांशास्तैः सत्त्वादिगुणविकारैर्देहेन्द्रियादिभिः   
क्रियमाणानि कर्माणि ॥ ५ ॥  
  
चक्षुः पश्यतु कर्णश्च शृणोतु त्वक्स्पृशत्विदम् ।  
रसना च रसं यातु कात्र कोऽहमिति स्थितिः ॥ ६ ॥  
  
विमर्शे तु चक्षुरादीनामेव रूपादिविषये प्रवृत्तिर्नात्मन इति न तत्कृतैरस्य   
कर्तृत्वप्रसक्तिरित्याशयेनाह-चक्षुरिति ।   
अत्रास्मिंश्चक्षुरादिकरणकार्यसङ्घाते अहं कः न कश्चिदिति । अहमिति स्थितिः का । न   
युक्तेत्यर्थः ॥ ६ ॥  
  
कलनाकर्मणि रते मनस्यपि महात्मनः ।  
न कश्चिदत्राहमिति क्लेशभागे क एव ते ॥ ७ ॥  
  
कलना सङ्कल्पादिस्तल्लक्षणे स्वकर्मणि रते प्रसक्ते सत्यपि अत्रास्मिन्मन##-  
प्रविष्टो यदर्थं शोचसि स नास्त्येवेत्यर्थः ॥ ७ ॥  
  
बहुभिः समवायेन यत्कृतं तत्र भारत ।  
एकोऽभिमानदुःखेन हासायैव हि गृह्यते ॥ ८ ॥  
  
यत्र सङ्घातकृते कार्ये तदन्तर्गतस्याप्येकैकस्य सङ्घाताभिमानदुःखेन शोके   
उपहास्यता तत्र किं वाच्यं तद्बहिर्भूतस्य तदनुशोचने इत्याशयेनाह##-  
दुःखमेकः शोचितुमर्हति इति ॥ ८ ॥  
  
कायेन मनसा बुद्ध्या केवलैरिन्द्रियैरपि ।  
योगिनः कर्म कुर्वन्ति सङ्गं त्यक्त्वात्मशुद्धये ॥ ९ ॥  
  
किं च निरहङ्कारस्य फलासङ्गरहितं कायिकादित्रि विधं शास्त्रीयं कर्म   
चित्तशुद्धिद्वारा ज्ञानोद्दीपकत्वात्परमपुरुषार्थायैव भवतीति न ते   
स्वधर्माद्युद्धादुःखप्रसक्तिरित्याह-कायेनेति । योगिनोऽत्रारुरुक्षवः [अत्र   
मुमुक्षव इति पाठः ।] ॥ ९ ॥  
  
अहन्त्वविषचूर्णेन येषां कायो न मारितः ।  
कुर्वन्तोऽपि हरन्तोऽपि न च ते निर्विषूचिकाः ॥ १० ॥  
  
न मारितो मरणाय व्यापारितः । पुनः पुनर्मृत्युहेतुभोगलाम्पट्येन प्रवर्तित   
इत्यर्थः । निर्विषूचिकाः निरस्तरागाद्यामयाः । लौकिकं शास्त्रीयं कर्म   
कुर्वन्तोऽप्यानुषङ्गिकं तत्फलं हरन्त उपभुञ्जाना अपि न च ते कुर्वन्तो   
हरन्तश्चेत्यर्थः ॥ १० ॥  
  
न क्वचिद्राजते कायो ममतामेध्यदूषितः ।  
प्राज्ञोऽप्यतिबहुज्ञोऽपि दुःशील इव मानवः ॥ ११ ॥  
  
क्वचिल्लौकिके शास्त्रीये वा व्यवहारे न राजते । अनर्थानास्कन्दितपुरुषार्थाय न कल्पत   
इति यावत् ॥ ११ ॥  
  
निर्ममो निरहङ्कारः समदुःखसुखः क्षमी ।  
यः स कार्यमकार्यं वा कुर्वन्नपि न लिप्यते ॥ १२ ॥  
  
कार्यमवश्यकर्तव्यं शास्त्रीयं कर्म । अकार्यमनावश्यकं लौकिकम् । नतु   
निषिद्धमप्रसक्तेः ॥ १२ ॥  
  
इदं च ते पाण्डुसुत स्वकर्म क्षात्रमुत्तमम् ।  
अपि क्रूरमतिश्रेयः सुखायैवोदयाय च ॥ १३ ॥  
  
क्षात्रं क्षत्रियाणां विहितं सङ्ग्रामेष्वपलायनं बन्धुवधरूपत्वात् क्रूरमपि   
चित्तशुद्धिद्वारा ब्रह्मज्ञानादिसुखायैव । तथा   
धर्मयशोराज्यस्वर्गाद्यभ्युदयाय चेत्यति श्रेय एवेत्यर्थः ॥ १३ ॥  
  
अपि कुत्सितमप्यन्यदप्यधर्ममयक्रमम् ।  
श्रेष्ठं ते स्वं यथा कर्म तथेहामृतवान्भव ॥ १४ ॥  
  
तर्हि यद्बन्धुवधादन्यद्द्रोणभीष्मकृपादिगुरुवधरूपं कुत्सितं कर्म   
तन्मया कथं कार्यमित्यर्जुनस्य तत्राधर्मत्वशङ्कां सत्यशपथाशिषा   
निवारयन्नाह-अपीति । पूजार्हेषु   
तद्विपरीतशस्त्रोद्यमनप्रकरणाद्यधर्मबहुलक्रममपि ते स्वं युद्धकर्म यथा   
येन सत्येन शास्त्रप्रामाण्येन श्रेष्ठं तथा तेन सत्येन इहास्मिन्युद्धे अमृतवान्   
अमरणधर्मा विजयी भवेत्यर्थः ॥ १४ ॥  
  
मूर्खस्यापि स्वकर्मैव श्रेयसे किमु सन्मतेः ।  
मतिर्गलदहङ्कारा पतितापि न लिप्यते ॥ १५ ॥  
  
यत्र अज्ञस्यापि स्वधर्मः श्रेयसे तत्र तत्त्वज्ञस्य   
तस्मान्नरकादिप्रसक्तिर्दूरापास्तैव । पातित्यावहैर्महापातकादिकोटिभिरपि   
निरहङ्कारमतेर्लेपाभावादित्याशयेनाह-मूर्खस्यापीति ॥ १५ ॥  
  
योगस्थः कुरु कर्माणि सङ्गं त्यक्त्वा धनञ्जय ।  
निःसङ्गस्त्वं यथाप्राप्तकर्मवान्न निबध्यसे ॥ १६ ॥  
  
किं च राज्यलाभादिलोभप्रयुक्ते युद्धे लोभगूलाअनि पापानि रसमूलास्तथाऽऽमयाः इति   
न्यायेन कदाचिदधर्मप्रसक्तिः स्यात्फलात्सङ्गत्यागेन   
सिद्ध्यसिद्धिसमतालक्षणयोगस्थस्य तु तत्प्रसक्तिरपि नास्तीति तां   
योगस्थितिमुपदिशति-योगस्थ इति ॥ १६ ॥  
  
शान्तब्रह्मवपुर्भूत्वा कर्म ब्रह्ममयं कुरु ।  
ब्रह्मार्पणसमाचारो ब्रह्मैव भवसि क्षणात् ॥ १७ ॥  
  
अथवा वक्ष्यमाणलक्षणब्रह्मार्पणबुद्ध्या कृतं शास्त्रीयमिदं कर्म न ते   
बन्धायेत्याह-शान्तेति ॥ १७ ॥  
  
ईश्वरार्पितसर्वार्थ ईश्वरात्मा निरामयः ।  
ईश्वरः सर्वभूतात्मा भव भूषितभूतलः ॥ १८ ॥  
  
निर्विशेषब्रह्मतत्त्वज्ञानेन तदसामर्थ्ये सगुणेश्वरार्पणबुद्ध्या वा कर्म कुरु   
ततोऽपि न कर्मबन्ध इत्याह-ईश्वरेति ॥ १८ ॥  
  
सन्न्यस्तसर्वसङ्कल्पः समः शान्तमना मुनिः ।  
सन्न्यासयोगयुक्तात्मा कुर्वन्मुक्तमतिर्भव ॥ १९ ॥  
  
अथवा सर्वसङ्कल्पत्यागलक्षणसन्न्यासयोगयुक्त्यापि न ते   
कर्मबन्धप्रसक्तिरित्याह-सन्न्यस्तेति ॥ १९ ॥  
  
अर्जुन उवाच ।  
  
सङ्गत्यागस्य भगवंस्तथा ब्रह्मार्पणस्य च ।  
ईश्वरार्पणरूपस्य सन्न्यासस्य च सर्वशः ॥ २० ॥  
  
एवमुपदिष्टोऽर्जुनः सङ्गत्यागादीनां तल्लक्षणैर्विभागं जिज्ञासुः पृच्छति##-  
  
तथा ज्ञानस्य योगस्य विभागः कीदृशः प्रभो ।  
क्रमेण कथयैतन्मे महामोहनिवृत्तये ॥ २१ ॥  
  
श्रीभगवानुवाच ।  
  
सर्वसङ्कल्पसंशान्तौ प्रशान्तघनवासनम् ।  
न किञ्चिद्भावनाकारं यत्तद्ब्रह्म परं विदुः ॥ २२ ॥  
  
आअत्यन्तिकसङ्गत्यागस्य तत्त्वपरिज्ञानमन्तरेणायोगाद्ब्रह्मात्मतत्त्वमेव   
भगवान् प्रथमं लक्षणेन निर्दिशति-सर्वेति । तथा च   
निर्विकल्पसमाधिपरिपाकसाक्षात्कारानुभवसिद्धं निष्प्रपञ्चं   
प्रत्यगात्मरूपमेव ब्रह्मेत्यर्थः ॥ २२ ॥  
  
तदुद्योगं विदुर्ज्ञानं योगं च कृतबुद्धयः ।  
ब्रह्म सर्वं जगदहं चेति ब्रह्मार्पणं विदुः ॥ २३ ॥  
  
तदुद्योगं तदाकारावहितचित्तवृत्तिमज्ञाननिवृत्तिफलोपहितां   
ज्ञानामाहुस्तदनुकूलधारामात्ररूपां तु योगमित्यर्थः । ब्रह्मण्यभिमन्तव्यस्य   
जगतस्तदभिमन्तुरहङ्कारस्य च बाधो मुख्यं ब्रह्मार्पणमित्याह-ब्रह्मेति ॥   
२३ ॥  
  
अन्तःशून्यं बहिःशून्यं पाषाणहृदयोपमम् ।  
शान्तमाकाशकोशाच्छं न दृश्यं न दृशः परम् ॥ २४ ॥  
  
ब्रह्मणि जगदहङ्कारयोर्बाधोपपत्तये तत्राध्यस्तत्वं वक्तुं   
ब्रह्मस्वरूपमाह-अन्तःशून्यमित्यादिना । न दृश्यमिति । सर्वदृश्यनिषेधे   
दृशोऽपि दृश्यत्वान्निषेधः किं न स्यादित्याशङ्क्याह-न दृशः परमिति ।   
दृशो दृश्यतानिषेधो वा तदा स्यादय्दि दृशः परं दृगन्तरं स्यात् नतु   
तदस्तीत्यर्थः ॥ २४ ॥  
  
तत ईषद्यदुत्थानमीषदन्यतयोदितम् ।  
स जगत्प्रतिभासोऽयमाकाशमिव शून्यता ॥ २५ ॥  
  
ततस्तादृशस्वभावादीषदन्यतयोदितं यत्समुत्थानं सोऽयं जगत्प्रतिभासः स   
गन्धर्वनगराकाशमिव । शून्यतैवेत्यर्थः ॥ २५ ॥  
  
भावोऽहमिति कोऽप्येष प्रत्येकमुदितश्चितेः ।  
कोटिकोट्यंशकलितः क इत्रैनं प्रति ग्रहः ॥ २६ ॥  
  
सन्न्यासोपवर्णनोपपत्त्यर्थं ब्रह्मणि जगदारोपवदेव तदंशेषु जीवेषु   
प्रत्येकमहम्भावाध्यास इति न तत्राग्रहो युक्त इत्याह-भाव इति द्वाभ्याम् ॥ २६ ॥  
  
अपृथग्भूत एवैष पृथग्भूत इव स्थितः ।  
पृथक्त्वं हि न पर्यन्तो नाहमित्यवगच्छति ॥ २७ ॥  
  
एषः अहमिति भावः स्वाधिष्ठानादपृथग्भूत एव । हि यस्माद्धेतोः पृथक्त्वं   
पर्यन्तः परिच्छेदः स च ब्रह्मणि न । असंश्च नाहमिति कश्चिदवगच्छति ।   
तथाचावगन्तृत्वेन पृथक्त्वोपपत्तिः पृथक्त्वेन   
चावगन्तृत्वोपपत्तिरित्यवश्यमन्यतरस्मिन् हेये निरुपपत्तिकं पृथक्त्वमेव   
हेयमिति भावः ॥ २७ ॥  
  
यथेहाहं तथेहास्ति घटादीहापि मर्कटः ।  
स्वमीहैवं तथाम्भोधिः किमहन्तां प्रति ग्रहः ॥ २८ ॥  
  
अहन्तायामुक्तो न्यायो घटादिममतेहायामपि योज्य इति   
दर्शयंस्तन्मूलाहन्ताग्रहत्यागमेव द्रढयति-यथेति । यथा अहमीहा   
अहम्भावो न पृथगस्ति तथा इह प्रतीति घटादिममतेहालक्षणो मर्कटोपि पृथङ्   
नास्तीति नञनुषङ्गेण योज्यम् । तथा च द्विविधापीहा अम्भोधिरिव पूर्णं   
स्वमात्मैवेति नाहन्ताग्रहो युक्त इत्यर्थः ॥ २८ ॥  
  
विकल्पभेदे स्फुरिते संवित्सारमयात्मनि ।  
वैचित्र्येण विचित्रेपि किमेकत्वेऽपि नो ग्रहः ॥ २९ ॥  
  
किञ्चाहम्ममतादिसर्वविकल्पभेदे तत्तद्विषयवैचित्र्येण विचित्रे स्फुरितेऽपि   
तत्सत्तास्फूर्तिनिमित्ते अवस्थात्रयानुगते संवित्सारमात्रस्वभावे   
सर्वविकल्पागमापायसाक्षिणि प्रत्यगात्मन्येकत्वमपि स्फुरत्येव । एवं सति   
तत्राप्याग्रहो युक्तः स कुतो नो न क्रियत इत्यर्थः ॥ २९ ॥  
  
इति ज्ञातविभागस्य बुद्धौ तस्य परिक्षयः ।  
कर्मणां यः फलत्यागस्तं सन्न्यासं विदुर्बुधाः ॥ ३० ॥  
  
इति उक्तरीत्या विमृश्य ज्ञातसारासारविभागस्य पुरुषस्य बुद्धौ   
तस्याहम्ममताग्रहस्य यः परिक्षयस्तेन चार्थसिद्धः   
सर्वकर्मफलेष्वस्पृहालक्षणस्त्यागः ॥ ३० ॥  
  
त्यागः सङ्कल्पजालानामसंसङ्गः स कथ्यते ।  
समस्तकलनाजालस्येश्वरत्वैकभावना ॥ ३१ ॥  
  
तेन च सर्वसङ्कल्पत्यागलक्षणः असंसङ्गः सिद्ध्यतीति प्रथमप्रश्नोप्युत्तरित   
इत्याह-त्याग इति । चतुर्थप्रश्नस्योत्तरमाह-समस्तेति । सर्वस्य द्वैतजालस्य   
वाचारम्भणश्रुत्युक्तन्यायेन तदुपादानेश्वरमात्रात्वभावनेत्यर्थः ॥ ३१ ॥  
  
गलितद्वैतनिर्भासमेतदेवेश्वरार्पणम् ।  
अबोधवशतो भेदो नाम्नैवैषां चिदात्मनि ॥ ३२ ॥  
  
तत्रोपपत्तिमाह-अबोधवशत इति ॥ ३२ ॥  
  
बोधात्मा किल शब्दार्थो जगदेकं न संशयः ।  
अहमाशा जगदहं स्वमहं कर्म चाप्यहम् ॥ ३३ ॥  
  
तद्दृढीकाराय भगवान् स्वस्य सार्वात्म्यलक्षणां विभूतिमाह-अहमाशा   
इत्यादिना । गच्छतीति जगत् चरम् । स्वं कर्माश्रयः ॥ ३३ ॥  
  
कालोऽहमहमद्वैतं द्वैतं चाहमहं जगत् ।  
मन्मना भव मद्भक्तो मद्याजी मां नमस्कुरु ।  
मामिवैष्यसि युक्त्वैवमात्मानं मत्परायणः ॥ ३४ ॥  
  
अद्वैतं परं द्वैतमपरं रूपं तन्नियम्यं जगच्चाहमेवेत्यर्थः । एवं द्विरूपे   
मयि अधिकारतारतम्येन मनो यस्य स मन्मनाः भव । तादृशे मयि तथैव   
भक्तः श्रवणकीर्तनादिनवविधभक्तिमान्भव । तादृशस्य मे ज्ञानयज्ञेन   
कर्मयज्ञेन वा यजनशीलो भवेत्यर्थः । एवमुक्तप्रकारद्वयेनापि युक्त्वा मयि   
चित्तं निवेश्य मामेवात्मानं स्वात्मभूतमेष्यसि साक्षात्परम्परया च   
प्राप्स्यसीत्यर्थः ॥ ३४ ॥  
  
अर्जुन उवाच ।  
  
द्वे रूपे तव देवेश परं चापरमेव च ।  
कीदृशं तत्कदा रूपं तिष्ठाम्याश्रित्य सिद्धये ॥ ३५ ॥  
  
एवमुक्तोऽर्जुनस्ते द्वे रूपे तद्युक्तियोग्यमधिकारं कालविभागं च जिज्ञासमानः   
पृच्छति-द्वे इति ॥ ३५ ॥  
  
श्रीभगवानुवाच ।  
  
सामान्यं परमं चैव द्वे रूपे विद्धि मेऽनघ ।  
पाण्यादियुक्तं सामान्यं शङ्खचक्रगदाधरम् ॥ ३६ ॥  
  
सामान्यं सर्वजनसाधारणं सुबोधमित्यर्थः ॥ ३६ ॥  
  
परं रूपमनाद्यन्तं यन्ममैकमनामयम् ।  
ब्रह्मात्मपरमात्मादिशब्देनैतदुदीर्यते ॥ ३७ ॥  
  
परं अशुद्धचित्तैर्दुरधिगमम् ॥ ३७ ॥  
  
यावदप्रतिबुद्धस्त्वमनात्मज्ञतया स्थितः ।  
तावच्चतुर्भुजाकारदेवपूजापरो भव ॥ ३८ ॥  
  
तत्क्रमात्सम्प्रबुद्धस्त्वं ततो ज्ञास्यसि तत्परम् ।  
मम रूपमनाद्यन्तं येन भूयो न जायते ॥ ३९ ॥  
  
ततश्चित्तशुद्धिक्रमत् ॥ ३९ ॥  
  
यदि वा वेद्यविज्ञातो भावस्तदरिमर्दन ।  
तन्ममात्मानमात्मानमात्मनश्चाशु संश्रय ॥ ४० ॥  
  
तुशब्दार्थे वाशब्दः । इदं च सगुणभजनं मया तुभ्यं चित्तशुद्ध्यभावं   
सम्भाव्योक्तं यदि तु तव भावश्चित्तं वेद्यं वेदनार्हं विज्ञातम् । भावे क्तः ।   
विज्ञानैकस्वभावं ब्रह्म यस्य तथाविधः शुद्ध इति मन्यसे तत्तर्हि मम   
ईश्वरस्य आत्मानं पारमार्थिकस्वरूपभूतं शोधिततत्पदार्थं आत्मनः स्वस्य   
च आत्मानं शोधितत्वम्पदार्थरूपं चैकरसीकृत्याखण्डपरिपूर्णात्मानं   
संश्रय । बुद्ध्वा तन्निष्ठो भवेत्यर्थः ॥ ४० ॥  
  
इदं चाहमिदं चाहमिति यत्प्रवदाम्यहम् ।  
तदेतदात्मतत्त्वं तु तुभ्यं ह्युपदिशाम्यहम् ॥ ४१ ॥  
  
अहमाशा जगदहमित्यादिविभूत्युपदेशस्यापि तत्तदधिष्ठानस्वतत्त्वपरिशोधन   
एव तात्पर्यमित्याह-इदं चाहमिति ॥ ४१ ॥  
  
मन्ये साधुविबुद्धोसि पदे विश्रान्तवानसि ।  
सङ्कल्पैरवमुक्तोऽसि सत्यैकात्ममयो भव ॥ ४२ ॥  
  
मदुपदेशावबोधेन तव सद्य एव स्वरूपे विश्रान्तिः सेत्स्यतीत्युत्साहजननाय   
सिद्धवत्कृत्याह-मन्ये इति ॥ ४२ ॥  
  
सर्वभूतस्थमात्मानं सर्वभूतानि चात्मनि ।  
पश्य त्वं योगयुक्तात्मा सर्वत्र समदर्शनः ॥ ४३ ॥  
  
आत्मानमधिष्ठानत्वेनानुगतम् । आत्मन्यध्यस्तानि ॥ ४३ ॥  
  
सर्वभूतस्थमात्मानं भजत्येकत्वमात्मनः ।  
सर्वथा वर्तमानोऽपि न स भूयोऽभिजायते ॥ ४४ ॥  
  
सर्वथा सर्वप्रकारेण समाधिवृत्त्य व्यवहारवृत्त्या वा वर्तमानोऽपि ॥ ४४ ॥  
  
एकत्वं सर्वशब्दार्थ एकशब्दार्थ आत्मनः ।  
आत्मापि च न सन्नासद्गतो यस्याशु तस्य तत् ॥ ४५ ॥  
  
सर्वभूतस्थमात्मानं इति श्लोकस्य तात्पर्यं स्वयमेव वर्णयति-एकत्वमिति ।   
सर्वभूतेष्वधिष्ठानतया स्थितमात्मानं पश्यति तदा स   
सर्वशब्दस्यार्थोऽधिष्ठानव्यतिरिक्तस्यालाभादेकत्वं भजते स च एकशब्दार्थ   
आत्मनः प्रतीचः स्वभावे पर्यवसन्नः स आत्मापि च न सत् मूर्तभूतत्रयस्वभावः   
नाप्यसत् सूक्ष्मभूतद्वयस्वभावः किन्तु भूमानन्दचिदेकस्वभावो   
यस्यानुभवं गतस्तस्याशु तदवगमसमकालमेव तज्जन्मादिसर्वविक्रियारहितं   
भूमानन्दात्मकं कैवल्यं पर्यवस्यतीति तत्तात्पर्यमित्यर्थः ॥ ४५ ॥  
  
त्रैलोक्यचेतसामन्तरालोको यः प्रकाशकः ।  
अनुभूतिमुपारूढः सोऽहमात्मेति निश्चयः ॥ ४६ ॥  
  
तस्य केनाप्यननुभवादत्यन्तपरोक्षतां प्रसक्तां वारयति-त्रैलोक्येत्यादिना ॥ ४६   
॥  
  
त्रैलोक्यपयसामन्तर्यो रसानुभवः स्थितः ।  
गव्यानामब्धिजानां च सोऽयमात्मेति भारत ॥ ४७ ॥  
  
त्रैलोक्यस्थानां पयसां जलानाम् । गोर्विकारा गव्यानि तेषां दुग्धादीनाम् ।   
अब्धिजानां लवणादीनां चकारादिक्षुमध्वादीनां च जिह्वाग्रसन्निकृष्टानां यो   
रसानुभवः सोऽयमात्मैवेति न पारोक्ष्यप्रसक्तिरित्यर्थः ॥ ४७ ॥  
  
अन्तः सर्वशरीराणां यः सूक्ष्मोनुभवः स्थितः ।  
मुक्तोऽनुभवनीयेन सोऽयमात्मास्ति सर्वगः ॥ ४८ ॥  
  
अनुभवनीयेन विषयजातेन मुक्तो रहितः अतएव दुर्लक्ष्यत्वात्सूक्ष्मः ॥ ४८ ॥  
  
समग्रपयसामन्तर्यथा घृतमिव स्थितम् ।  
तथा सर्वपदार्थानां देहानां संस्थितः परः ॥ ४९ ॥  
  
सर्वपदार्थानामन्तरधिष्ठानतया देहानामन्तस्तु प्रकाशकतया च संस्थितः ॥   
४९ ॥  
  
सर्वाम्भोनिधिरत्नानां सबाह्याभ्यन्तरे यथा ।  
तेजस्तथास्मि देहानामसंस्थित इव स्थितः ॥ ५० ॥  
  
देहान्तःस्थितिं दृष्टान्तेन विशदयति-सर्वेति । यथा सर्वरत्नानामन्तर्गतं   
तेजो बहिरपि प्रकाशयति तद्वदित्यर्थः ॥ ५० ॥  
  
यथा कुम्भसहस्राणां सबाह्याभ्यन्तरे नभः ।  
जगत्त्रयशरीराणां तथात्माहमवस्थितः ॥ ५१ ॥  
  
असंस्थित इवेत्युक्तितात्पर्यविषयमलेपकत्वं दृष्टान्तान्तरेण विशदयति-यथेति   
॥ ५१ ॥  
  
मुक्ताफलशतौघानां तन्तुः प्रोतवपुर्यथा ।  
तथायं देहलक्षाणां स्थित आत्मास्त्यलक्षितः ॥ ५२ ॥  
  
सर्वदेहेष्वन्तः स्थित्वान्तर्यामितया विधारकत्वेऽप्यलक्ष्यत्वे दृष्टान्तमाह##-  
  
ब्रह्मादौ तृणपर्यन्ते पदार्थनिकुरम्बके ।  
सत्तासामान्यमेतद्यत्तमात्मानमजं विदुः ॥ ५३ ॥  
  
तत्राधिष्ठानात्मना निर्विकारस्थितिर्ब्रह्मता सैव वास्तवी । या तु मुक्तासु   
तन्तुवदन्तर्यामितया स्थितिर्या च रत्नेषु प्रभावत्प्रकटजीवतया स्थितिस्ते उभे   
अध्यस्तसापेक्षे जगद्व्यवहारार्थे कल्पिते इति न वास्तवं हन्तव्यं हन्ता   
तत्प्रयुक्तपापं तत्फलप्रदो वा स्वात्मातिरिक्त इत्याशयेनाह-ब्रह्मादाविति त्रिभिः   
॥ ५३ ॥  
  
तदीषत्स्फुरिताकारं ब्रह्म ब्रह्मैव तिष्ठति ।  
अहन्तादि जगत्तादि क्रमेण भ्रमकारिणा ॥ ५४ ॥  
  
आत्मैवेदं जगद्रूपं हन्यते हन्ति वात्र किम् ।  
शुभाशुभैर्जगद्दुःखैः किमस्यार्जुन लिप्यते ॥ ५५ ॥  
  
प्रतिबिम्बेष्विवादर्शसमं साक्षिवदास्थितम् ।  
नश्यत्सु न विनश्यन्तं यः पश्यति स पश्यति ॥ ५६ ॥  
  
अध्यस्तैर्वधादिदोषैरलेपे दृष्टान्तान्तरमाह-प्रतिबिम्बेष्विति ॥ ५६ ॥  
  
इदं चाहमिदं नेति इतीदं कथ्यते मया ।  
एवमात्मास्मि सर्वात्मा मामेवं विद्धि पाण्डव ॥ ५७ ॥  
  
सर्वदेहेषु अहमहमिति प्रथमानश्चिदम्श एवाहं जडदेहेन्द्रियविषयांशो   
नाहमिति विभागोक्तिरपि दर्पणप्रतिबिम्बितेष्वनेकदर्पणान्तरेषु घटादिषु   
व्यावृत्तदर्पणस्वरूपपरिचयाय दर्पणादर्पणविभागोक्तिवदेवेत्याह-इदं   
चाहमिति । इतिशब्द आद्योऽर्थविभागप्रकारपरः द्वितीयस्तूक्तिविभागप्रकारपर   
इत्यपौनरुक्त्यम् । एवं दर्प।ङ्वदेवालेपकोऽद्वय एवात्मा एवात्मा सन्नहं   
सर्वात्मास्मि ॥ ५७ ॥  
  
इमाः सर्वाः प्रवर्तन्ते सर्गप्रलयविक्रियाः ।  
आत्मन्यहन्ताचित्तस्थाः पयःस्पन्दा इवाम्बुधौ ॥ ५८ ॥  
  
अहन्ता अभिमानवृत्तिस्तद्वति चित्ते तिष्ठन्तीति तत्स्थाः ॥ ५८ ॥  
  
यथोपलत्वं शैलानां दारुत्वं च महीरुहाम् ।  
तरङ्गाणां जलत्वं च पदार्थानां तथात्मता ॥ ५९ ॥  
  
आत्मता पारमार्थिकीत्यर्थः ॥ ५९ ॥  
  
सर्वभूतस्थमात्मानं सर्वभूतानि चात्मनि ।  
यः पश्यति तथात्मानमकर्तारं स पश्यति ॥ ६० ॥  
  
अकर्तारं प्रतिबिम्बचेष्टासु दर्पणवदेवाव्यापृतमित्यर्थः ॥ ६० ॥  
  
नानाकारविकारेषु तरङ्गेषु यथा पयः ।  
कटकादिषु वा हेम भूतेष्वात्मा तथाऽर्जुन ॥ ६१ ॥  
  
नानातरङ्गवृन्दानि यथा लोलानि वारिणि ।  
कटकादीनि वा हेम्नि भूतान्येवं परात्मनि ॥ ६२ ॥  
  
  
पदार्थजातं भूतानि बृहद्ब्रह्म च भारत ।  
एकमेवाखिलं विद्धि पृथक्त्वं न मनागपि ॥ ६३ ॥  
  
दर्पणतत्प्रतिबिम्बवदेकमेव ॥ ६३ ॥  
  
किं तद्भावविकाराणां गम्यमस्ति जगत्त्रये ।  
क्व ते वापि जगत्किं वा किं मुधा परिमुह्यसि ॥ ६४ ॥  
  
यदा निर्विकारं ब्रह्मैवैकं तदा जन्मादिभावविकाराणां   
गम्यमात्माश्रयभूतं किमन्यदस्ति । ते बन्धुवधादिभावविकारा वा क्व सन्ति ।   
जगदपि किं वान्यदस्ति । न किञ्चिदित्यर्थः ॥ ६४ ॥  
  
इति श्रुत्वाऽभयं त्वन्तर्भावयित्वा सुनिश्चितम् ।  
जीवन्मुक्ताश्चरन्तीह सन्तः समरसाशयाः ॥ ६५ ॥  
  
अन्तः अभयं ब्रह्म भावयित्वा सम्यगनुभूय ॥ ६५ ॥  
  
निर्मानमोहा जितसङ्गदोषा अध्यात्मनित्या विनिवृत्तकामाः ।  
द्वन्द्वैर्विमुक्ताः सुखदुःखसञ्ज्ञैर्गच्छन्त्यमूढाः पदमव्ययं तत् ॥   
६६ ॥  
  
तेषामेवोक्तलक्षणविशिष्टानां विदेहकैवल्यावाप्तिरपीत्याशयेनाह##-  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०   
अर्जुनोपाख्याने अर्जुनोपदेशो नाम त्रिपञ्चाशः सर्गः ॥ ५३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे   
पूर्वार्धेऽर्जुनोपदेशो नाम त्रिपञ्चाशः सर्गः ॥ ५३ ॥  
  
# ०५४
चतुःपञ्चाशः सर्गः ५४  
  
श्रीभगवानुवाच ।  
  
भूय एव महाबाहो शृणु मे परमं वचः ।  
यत्तेऽहं प्रीयमाणाय वक्ष्यामि हितकाम्यया ॥ १ ॥  
  
सुखदुःखादिसम्बन्धे हेतुर्हानक्रमस्तथा ।  
यदालम्ब्य च तद्धानं तत्सर्वमिह कीर्त्यते ॥   
  
द्वन्द्वैर्विमुक्ताः सुखदुःखसञ्ज्ञैस्तत्पदं गच्छन्तीत्युक्तं तत्र   
द्वन्द्वसम्बन्धे को हेतुः कश्च तद्विमोक्षोपायः किमालम्ब्य   
चेत्याशङ्कापरिहारद्वारेणात्मतत्त्वमुपदेष्टुकामो भगवानुवाच-भूय एवेति   
। प्रीयमाणाय प्रीत्या श्रोतुकामाय उपदिश्यमानार्थग्रहणेन सन्तुष्यते च ॥ १ ॥  
  
मात्रास्पर्शा हि कौन्तेय शीतोष्णसुखदुःखदाः ।  
आगमापायिनो नित्यास्तांस्तितिक्षस्व भारत ॥ २ ॥  
  
तत्रादौ विषया एव सुखदुःखरूपा इत्यभेदभ्रमं वारयन्नाह-मात्रास्पर्शा   
इति । मीयन्ते विषया एभिरिति मात्रा इन्द्रियाणि तेषां विषयसंस्पर्शास्ते   
शीतोष्णाद्यनुभावनप्रयुक्तसुखदुःखहेतवः । अथवा स्पृश्यन्त इति स्पर्शाः   
शब्दादयः । शीतोष्णग्रहणमुदाहरणार्थम् । यथा शीतं ग्रीष्मे सुखदमुष्णं   
दुःखदं ते पुनः शिशिरे विपरीते इति न विषयाः सुखदुःखरूपा इत्यर्थः । एवं   
दुःखहेतून्प्रदर्श्य तन्निवारणोपायमाह-तांस्तितिक्षस्वेति ।   
तितिक्षोक्तिर्वैराग्यस्याप्युपलक्षणम् । तथा च प्रियेषु विरज्यस्व अप्रियेषु   
तितिक्षस्वेत्यर्थः ॥ २ ॥  
  
ते तु नैकात्मनश्चान्ये क्वाऽतो दुःखं क्व वा सुखम् ।  
अनाद्यन्तेऽनवयवे कुतः पूरणखण्डने ॥ ३ ॥  
  
यया बुद्ध्या तद्विरागतितिक्षे सिध्यतस्तामाह-ते त्विति । ते मात्राः स्पर्शाश्च ते   
सुखदुःखे वा । चकारादन्यदपि । एकात्मनः   
अद्वयपूर्णानन्दस्वभावात्स्वात्मनोऽन्ये न अतः । एवम्बोधादित्यर्थः । किं च   
प्रियतमधनपुत्रादिसम्पदा पूर्णोऽहमिति भ्रान्त्या आभिमानिकं सुखं   
तद्वियोगाद्यप्रियसम्पत्त्या खण्डितोऽहमिति दुःखं च स्यात्ते अपि निरवयवे   
पूरणखण्डनासम्भवदर्शने निवर्तेते इत्याह-अनाद्यन्ते इति ॥ ३ ॥   
  
संस्थिता स्पर्शमात्राख्या मात्रास्पर्शभ्रमात्मकः ।  
समदुःखसुखो धीरः सोऽमृतत्वाय कल्पते ॥ ४ ॥  
  
यस्य स्पर्शानां विषयाणां मात्राणामिन्द्रियाणां चाख्यानमाख्या   
सत्यताप्रतीतिः संस्थिता उपशान्ता भवति स मात्रास्पर्शभ्रमात्मको जीवो धीरस्यास्तीति   
धीरस्तत्त्वदर्शी समदुःखसुखो भूत्वा अमृतत्वाय कल्पत इत्यर्थः ॥ ४ ॥  
  
सर्वत्वादात्मनश्चैते सुभेदाः संस्थिता इव ।  
असद्रूपास्त्वसद्रूपं कथं सोढुं न शक्यते ॥ ५ ॥  
  
नन्वप्रिया दुःखादयः कथं स्वं प्रतिकूलवेदनीयतास्वभावं जह्युर्येन ते   
सह्याः स्युस्तत्राह-सर्वत्वादिति । निरतिशयानन्दैकरसस्यात्मन एव सर्वत्वादेते   
दुःखादिभेदाः शोभना भेदाः सुभेदाः प्रियतमधनपुत्रादिभेदा इव संस्थिता   
न प्रतिकूलवेदनीयतां भजन्ते । प्राक्तनेन तु प्रातिकूल्यस्वभावेनासद्रूपा इत्यर्थः ॥   
५ ॥  
  
मनागपि न विद्यन्ते सुखदुःखे तु सर्वशः ।  
सर्वत्वादात्मतत्त्वस्य सत्ता कथमनात्मनः ॥ ६ ॥  
  
तदेव स्फुटीकृत्य समर्थयति-मनागपीति ॥ ६ ॥  
  
नासतो विद्यते भावो नाभावो विद्यते सतः ।  
नास्त्येव सुखदुःखादि परमात्मास्ति सर्वगः ॥ ७ ॥  
  
नन्वसदपि दुःखाद्यात्मन्युत्पद्यते असत एव स्वकारणसमवायः स्वसत्तासम्बन्ध   
आद्यक्षणसम्बन्धो वा उत्पत्तिरिति कणभक्षाक्षचरणाद्युक्तिं प्रतिक्षिपति-नासत   
इति । असतो दुःखादेर्भावः सत्ता न विद्यते । सतः अभावः असत्ता च न विद्यते ।   
स्वभाववैपरीत्यायोगात् । वाचारम्भणादिश्रुत्या विकारमात्रस्यासत्त्वनिश्चयात् । ननु   
सर्वविकाराणामसत्त्वे   
पिण्डाद्यन्यतमविकारानालिङ्गितप्रकृतिमृदाद्यदर्शनात्तस्याप्यसत्त्वे   
शून्यतापरिशेषः किं न स्यादिति चेन्न । विकारेष्वनुगतसद्बुद्धेर्निर्विषयत्वायोगेन   
विकारासत्त्वेऽपि शून्यपरिशेषानापत्तेः । यदि तदप्यसदेव स्यात्तर्हि घटः असन् पटः   
असन्नित्येवान्ववर्त्स्यत् । सत्सदित्येव चानुवर्तते अतस्तन्मात्रमेव परिशिष्यते । यस्तु   
विकारेषु सदिदमित्यमिमानः सोऽधिष्ठानसत्तानुवेधादेव न स्वत इति सुखदुःखादि   
नास्त्येवेत्यर्थः ॥ ७ ॥  
  
सत्त्वासत्त्वमती त्यक्त्वा चैतयोर्जगदात्मनोः ।  
त्यक्त्वा न किञ्चिन्मध्ये च शेषे बद्धपदो भव ॥ ८ ॥  
  
जगतः सत्त्वमतिं निरतिशयानन्दात्मनः असत्त्वमतिं च त्यक्त्वा   
तयोर्जगदात्मनोर्मध्ये अन्तराले उभयसङ्घटनानिमित्तं मनस्तमश्चातितुच्छमिति   
त्यक्त्वा शिष्यत इति शेषश्चिदात्मा तस्मिन् बद्धपदः प्रतिष्ठितो भव ॥ ८ ॥  
  
न हृष्यति सुखैरात्मा दुःखैर्ग्लायति नोऽर्जुन [अत्र सन्धिरार्षः ।] ।  
दृश्यदृक्चेतनात्मापि शरीरान्तर्गतोऽपि सन् ॥ ९ ॥  
  
दृशयानि हर्षग्लान्यादीनि साक्षितया पश्यतीति दृश्यदृक् । नहि दृश्यास्ते   
दृग्धर्मा भवितुमर्हन्तीति भावः ॥ ९ ॥  
  
जडं चित्तादि दुःखस्य भाजनं देहतां गतम् ।  
न चैतस्मिन्क्षते क्षीणे किञ्चिदेवात्मनः क्षतम् ॥ १० ॥  
  
किं तर्हि दुःखहर्षादिभाजनं तत्राह-जडमिति । एतस्मिन् चित्तादौ ॥ १० ॥  
  
जडं देहादि दुःखादेर्यदिदं भोक्तृसंस्थितम् ।  
तन्मायाभ्रममेवाङ्ग विद्ध्यबोधवशोत्थितम् ॥ ११ ॥  
  
इदं चित्तादिघटितं जीवरूपम् ॥ ११ ॥  
  
न किञ्चिदेव देहादि न च दुःखादि विद्यते ।  
आत्मनो यत्पृथग्भूतं किं केनातोऽनुभूयते ॥ १२ ॥  
  
यदिदं कथयाम्यत्र तेनैवातो विनश्यति ।  
भ्रान्तिर्दुःखमबोधोत्था सम्यग्बोधेन भारत ॥ १३ ॥  
  
यदिदं दुःखं तदबोधोत्थभ्रान्तिरतस्तेन सम्यग्बोधेनैव विनश्यति । अत्र   
दृष्टान्तं कथयामीत्यन्वयः ॥ १३ ॥  
  
यथा रज्ज्वामहिभयं बोधान्नश्यत्यबोधजम् ।  
तथा देहादिदुःखादि बोधान्नश्यत्यबोधजम् ॥ १४ ॥  
  
विष्वग्विश्वमजं ब्रह्म न नश्यति न जायते ।  
इति सत्यं परं विद्धि बोधः परम एष सः ॥ १५ ॥  
  
कीदृशः स बोधस्तमाह-विष्वगिति । विश्वं विष्वक् पूर्णं ब्रह्मैव ॥ १५ ॥  
  
ब्रह्माम्बुधौ तरङ्गत्वं किञ्चिद्भूत्वा विलीयते ।  
ब्रह्मावर्ते स्फुरस्यद्य ब्रह्मैवासि निरामयम् ॥ १६ ॥  
  
अद्य बोधोदयकाले ॥ १६ ॥  
  
यावत्कालक्रियादेशास्त्वमहंसैनिका इव ।  
ब्रह्मणीव परिस्पन्दा नात्र स्तः सदसद्भ्रमौ ॥ १७ ॥  
  
कृत्स्नवाची यावच्छब्दः । कालदीनां द्वन्द्वसमासः । सदसद्भ्रमौ   
भावाभावविकल्पौ ॥ १७ ॥  
  
जहि मानं मदं शोकं भयमीहां सुखासुखे ।  
द्वैतमेतदसद्रूपमेकः सद्रूपवान्भव ॥ १८ ॥  
  
पुरुषाक्षौहिणीनां च क्षयेणानुभवात्मना ।  
ब्रह्मणा बृंहितं शुद्धं ब्रह्म ब्रह्ममयं कुरु ॥ १९ ॥  
  
त्वत्करिष्यमाणपुरुषाक्षौहिणीक्षयात्मनापि ब्रह्मणैव बृंहितं अतः   
अनुभवात्मना शुद्धं ब्रह्मैव ब्रह्ममयं कुर्वित्यर्थः ॥ १९ ॥  
  
असंविदन्सुखं दुःखं लाभालाभौ जयाजयौ ।  
शुद्धं [युद्ध्यन्ब्रह्मैकतां गच्छ ब्रह्माब्धिं स्पन्द भारत इति   
पाठान्तरम् ।] ब्रह्मैकतां गच्छ ब्रह्माब्धिस्त्वं हि भारत ॥ २० ॥  
  
लाभालाभसमो भूत्वा भूत्वा नूनं न किञ्चन ।  
खण्डवात इवास्पन्दी प्रकृतं कार्यमाचर ॥ २१ ॥  
  
नूनं तत्त्वनिश्चयेन न किञ्चन जागतं देहादिरूपं भूत्वा । खण्डवातो   
गुहापरिच्छिन्नो वायुरिव ॥ २१ ॥  
  
यत्करोषि यदश्नासि यज्जुहोषि ददासि यत् ।  
यत्करिष्यसि कौन्तेय तदात्मेति स्थिरो भव ॥ २२ ॥  
  
सर्वक्रियाणां ब्रह्मैवेति निश्चयस्थैर्यमेव मदर्पणमित्याशयेनाह-यदिति ॥   
२२ ॥  
  
यन्मयो यो भवत्यन्तः स तदाप्नोत्यसंशयम् ।  
ब्रह्मसत्यमवाप्तुं त्वं ब्रह्मस्त्यमयो भव ॥ २३ ॥  
  
यन्मयः यदाकारचित्तः ॥ २३ ॥  
  
अनपेक्षफलं ब्रह्म भूत्वा ब्रह्मेति भावितम् ।  
क्रियते केवलं कर्म ब्रह्मज्ञेन यथागतम् ॥ २४ ॥  
  
अपेक्षाया अभावः अनपेक्षम् । अर्थाभावेऽव्ययीभावः सर्वकामोपरमस्तद्रूपं   
फलं परमपुरुषार्थः स्वयं भूत्वा केवलं वृथा चेष्टारूपं ब्रह्मेति   
भावनाबाधितं कर्म क्रियते ॥ २४ ॥  
  
कर्मण्यकर्म यः पश्यत्यकर्मणि च कर्म यः ।  
स बुद्धिमान्मनुष्येषु स चोक्तः कृत्स्नकर्मकृत् ॥ २५ ॥  
  
यः पुमान्कर्मण्युक्तरीत्या अकर्म निष्क्रियं ब्रह्म पश्यत्यकर्मणि ब्रह्मणि   
चाविच्युतप्रतिष्ठारूपं कर्म अवश्यं कर्तव्यं पश्यति स बुद्धिमान्विवेकी स एव   
च स्वरूपतः फलतश्च कृत्स्नं पूर्णं कर्म करोतीति कृत्स्नकर्मकृदुक्तो   
विद्वद्भिरित्यर्थः ॥ २५ ॥  
  
मा कर्मफलहेतुर्भूर्मा ते सङ्गोऽस्त्वकर्मणि ।  
योगस्थः कुरु कर्माणि सङ्गं त्यक्त्वा धनञ्जय ॥ २६ ॥  
  
कर्मफलानि लाभादीनि हेतवः प्रवृत्तिनिमित्तानि यस्य तथाविधो मा भूः । अकर्मणि   
प्राप्तकर्माकरणेऽपि ते सङ्ग आसक्तिर्माभूत् । योगस्थः   
प्रागुक्तसिद्ध्यसिद्धिसमदृष्टिप्रतिष्ठितः ॥ २६ ॥  
  
कर्मासक्तिमनाश्रित्य तथा नाश्रित्य मूढताम् ।  
नैष्कर्म्यमप्यनाश्रित्य समस्तिष्ठ यथास्थितम् ॥ २७ ॥  
  
मूढतां तत्त्वदृष्टौ प्रमादम् ॥ २७ ॥  
  
त्यक्त्वा कर्मफलासङ्गं नित्यतृप्तो निराश्रयः ।  
कर्मण्यभिप्रवृत्तोऽपि नैव किञ्चित्करोति सः ॥ २८ ॥  
  
आसक्तिमाहुः कर्तृत्वमकर्तुरपि तद्भवेत् ।  
मौर्ख्ये स्थिते हि मनसि तस्मान्मौर्ख्यं परित्यजेत् ॥ २९ ॥  
  
मौर्ख्ये उक्तप्रमादे स्थिते सत्यवश्यमासक्तिर्भवेदेव ततोऽनर्थपरम्परेत्यर्थः ॥   
२९ ॥  
  
परं तत्त्वज्ञमाश्रित्य निरासक्तेर्महात्मनः ।  
सर्वकर्मरतस्यापि कर्तृतोदेति न क्वचित् ॥ ३० ॥  
  
तत्त्वदर्शनाप्रमादे तु निरासक्तेः स्वत एवाकर्तृता सिद्ध्यतीत्याह-परमिति ॥ ३० ॥  
  
अकर्तृत्वादभोक्तृत्वमभोक्तृत्वात्समैकता ।  
समैकत्वादनन्तत्वं ततो ब्रह्मत्वमाततम् [ब्रह्मत्वमागतम् इति पाठः   
।] ॥ ३१ ॥  
  
तेन च भूमिकाक्रमाद्विदेहकैवल्यान्तं सिद्ध्यतीत्याह-अकर्तृत्वादिति ॥ ३१ ॥  
  
नानातामलमुत्सृज्य परमात्मैकतां गतः ।  
कुर्वन्कार्यमकार्यं च नैव कर्ता त्वमर्जुन ॥ ३२ ॥  
  
अकार्यं प्रमादान्निषिद्धं च कुर्वन् ॥ ३२ ॥  
  
यस्य सर्वे समारम्भाः कामसङ्कल्पवर्जिताः ।  
ज्ञानाग्निदग्धकर्माणं तमाहुः पण्डितं बुधाः ॥ ३३ ॥  
  
समः सौम्यः स्थिरः स्वस्थः शान्तः सर्वार्थनिस्पृहः ।  
यस्तिष्ठति स सव्यग्रोऽप्यलमव्यग्रतां गतः ॥ ३४ ॥  
  
सव्यग्रः सक्रियोऽपि सः । अव्यग्रतामक्रियताम् ॥ ३४ ॥  
  
निर्द्वन्द्वो नित्यसत्त्वस्थो निर्योगक्षेम आत्मवान् ।  
यथाप्राप्तानुवर्ती त्वं भव भूषितभूतलः ॥ ३५ ॥  
  
अलब्धस्य लाभो योगः लब्धस्य पालनं क्षेमस्तदुभयचिन्ताशून्यः ॥ ३५ ॥  
  
कर्मेन्द्रियाणि संयम्यय आस्ते मनसा स्मरन् ।  
इन्द्रियार्थान्विमूढात्मा मिथ्याचारः स उच्यते ॥ ३६ ॥  
  
त्यक्तसर्वकर्मणो मानसविषयासङ्गसत्त्वे दाम्भिक एव स सन्न्यास इत्याह##-  
  
यस्त्विन्द्रियाणि मनसा नियम्यारभतेऽर्जुन ।  
कर्मेन्द्रियैः कर्मयोगमसक्तः स विशिष्यते ॥ ३७ ॥  
  
समनस्केन्द्रियनिग्रहवतो यथाशास्त्रं व्यवहरतोऽपि   
फलासङ्गत्यागात्सन्न्यासफलमस्त्येवेत्याशयेन तं प्रशंसन्नाह-यस्त्विति ॥   
३७ ॥  
  
आपूर्यमाणमचलप्रतिष्ठं समुद्रमापः प्रविशन्ति यद्वत् ।  
तद्वत्कामा यं प्रविशन्ति सर्वे स शान्तिमाप्नोति न कामकामी ॥ ३८ ॥  
  
तस्मान्निगृहीतसर्वेन्द्रियस्य सन्न्यासिन एव सर्वकामोपरमात्परमपुरुषार्थो   
नान्यस्येत्युपसंहरति-आपूर्यमाणमिति । यद्वत् आपो नद्य आपूर्यमाणं   
समुद्रं प्रविशन्ति तद्भावमापन्ना विलीयन्ते तद्वदचले ब्रह्मणि प्रतिष्ठा यस्यतं   
सन्न्यासिनं सर्वे कामा मिथ्यात्वबुद्धिबाधितविषयाः सन्तः प्रविशन्त्यात्मन्येव   
विलीयात्ममात्रतामापद्यन्ते स एव सर्वानर्थशान्तिलक्षणं मोक्षमाप्नोति न तु   
काम्यन्त इति कामा विषयास्तत्कामनाशील इत्यर्थः ॥ ३८ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०   
अर्जुनोपाख्याने आत्मज्ञानोपदेशो नाम चतुष्पञ्चाशः सर्गः ॥ ५४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
आत्मज्ञानोपदेशो नाम चतुष्पञ्चाशः सर्गः ॥ ५४ ॥  
  
# ०५५
पञ्चपञ्चाशः सर्गः ५५  
  
श्रीभगवानुवाच ।  
  
न कुर्याद्भोगसन्त्यागं न कुर्याद्भोगभावनम् ।  
स्थातव्यं सुसमेनैव यथाप्राप्तानुवर्तिना ॥ १ ॥  
  
देहनाशेऽप्यनाशात्मा मूढतत्त्वज्ञयोः समः ।  
मूढो जन्मादिभाग् भ्रान्त्या ज्ञस्तु नेत्यत्र वर्ण्यते ॥   
  
भुज्यन्त इति भोगा देहधारणहेतवोऽन्नपानादयस्तेषां सन्त्यागं न कुर्यात् ।   
हितमितमेध्याशनाद्युपादद्यादित्यर्थः । भोगानां भावनं चिन्तां   
तत्सौष्ठवसम्पादनव्यसनितां च न कुर्यात् । तल्लाभालाभादिषु सुसमेनैव   
स्थातव्यमित्यर्थः ॥ १ ॥  
  
अनात्मन्यात्मतां देहे मा भावय भवात्मनि ।  
आत्मन्येवात्मतां सत्ये भावयाऽभवरूपिणि ॥ २ ॥  
  
एवं देहात्मभावनापि न कार्येत्याह-अनात्मनीति । भवात्मनि   
जन्मादिविक्रियास्वभावे ॥ २ ॥  
  
देहनाशे महाबाहो न किञ्चिदपि नश्यति ।  
आत्मनाशो हि नाशः स्यान्न चात्मा नश्यति ध्रुवः ॥ ३ ॥  
  
न हि शीर्यत्यचित्तात्मा त्यक्तसर्वपरिग्रहः ।  
कर्मण्यभिप्रवृत्तोऽपि नैव किञ्चित्करोति सः ॥ ४ ॥  
  
उक्तेऽर्थे अशीर्यो न हि शीर्यते इति श्रुतिं प्रमाणयन्नाभिमानिकपरिग्रह एव   
शीर्णतादिदेहधर्माणामात्मनि प्रसञ्जकः तत्त्यागे तु न शीर्णतादिप्रसक्तिरित्याह##-  
युद्धादौ ॥ ४ ॥  
  
आसक्तिमाहुः कर्तृत्वमकर्तुरपि तद्भवेत् ।  
मौर्ख्यस्थिते हि मनसि तस्मान्मौर्ख्यं परित्यजेत् ॥ ५ ॥  
  
मौर्ख्यस्थिते अज्ञतापन्ने ॥ ५ ॥  
  
परं तत्त्वज्ञमाश्रित्य निरासक्तेर्महात्मनः ।  
सर्वकर्मरतस्यापि कर्तृतोदेति न क्वचित् ॥ ६ ॥  
  
तत्रोपायमाह-परमिति ॥ ६ ॥  
  
अविनाशमनाद्यन्तमात्मानमजरं विदुः ।  
नश्यत्यात्मेति दुर्बोधो मा तवास्त्विह [तवास्त्वतिदुःखद इति पाठः ।]   
दुःखदः ॥ ७ ॥  
  
न तथा परिपश्यन्ति विदितात्मान उत्तमाः ।  
पश्यन्त्यनात्मनात्मानं स्वमात्मन्यात्ममानिनः ॥ ८ ॥  
  
तथा आत्मा नश्यतीत्येवम्प्रकारेण न परिपश्यन्ति । कुतो न पश्यन्ति । यतस्ते   
आत्मन्येवाअत्ममानिनः स्वमात्मानमनात्मदेहादिरूपं न पश्यन्तीत्यर्थः ॥ ८ ॥  
  
अर्जुन उवाच ।  
  
एवं चेत्त्रिजगन्नाथ मूढानामपि मानद ।  
देहनाशे समुत्पन्ने इष्टं नष्टं न किञ्चन ॥ ९ ॥  
  
नन्वेवं सति मूढा देहाद्यात्मबुद्ध्या पश्यन्तु नाम तथापि तेषां तन्नाशे   
आत्मनाशो नास्त्येवेति मरणादिर्नानर्थः स्यादित्यर्जुनः शङ्कते-एवं चेदिति ।   
इष्टं प्रियतमं वस्तु न किञ्चन नष्टम् । दृष्टं इति पाठे   
यथार्थदृष्टिगम्यम् ॥ ९ ॥  
  
श्रीभगवानुवाच ।  
  
एवमेतन्महाबाहो न किञ्चिन्नश्यति क्वचित् ।  
आत्मैवास्त्यविनाशात्मा किं तस्य क्व विनश्यति ॥ १० ॥  
  
इष्टापत्त्या भगवान्परिहरति-एवमेतदित्यादिना ॥ १० ॥  
  
इदं नष्टमिदं युक्तमिति मोहभ्रमाद्दते ।  
अन्यत्तथा न पश्यामि वन्ध्यास्त्रीतनयं यथा ॥ ११ ॥  
  
कथं तर्हि देहनाशपुत्रलाभादेरनर्थत्वमर्थत्वं वा तेषां तत्राह-इदमिति ।   
युक्तं लब्धम् । स्वप्नेपि पुत्रमरणजन्मभ्रमादनर्थादिव्यवहारदर्शनादिति   
भावः ॥ ११ ॥  
  
नासतो विद्यते भावो नाभावो विद्यते सतः ।  
उभयोरपि दृष्टोऽन्तस्त्वनयोस्तत्त्वदर्शिभिः ॥ १२ ॥  
  
अतएव सतोऽसत्त्वविरोधान्न देहादेः सत्त्वमिति प्रागुक्तमित्याह-नासत इति । उभयो   
सदसतोः । सत्सदेव असदसदेव न स्वभावविपर्यय इति अन्तो   
निर्णयस्तत्त्वदर्शिभिर्दृष्टो न मूढैरित्यर्थः ॥ १२ ॥  
  
अविनाशि तु तद्विद्धि येन सर्वमिदं ततम् ।  
विनाशमव्ययस्यास्य न कश्चित्कर्तुमर्हति ॥ १३ ॥  
  
एवं यत्सत्तदविनाशि यद्विनाशितदसदेवेति नासतो बन्धुदेहादेर्युद्धे नाशे   
कश्चिदनर्थ इत्याशयेनाह-अविनाशीति द्वाभ्याम् ॥ १३ ॥  
  
अन्तवन्त इमे देहा नित्यस्योक्ताः शरीरिणः ।  
अनाशिनोऽप्रमेयस्य तस्माद्युध्यस्व भारत ॥ १४ ॥  
  
आत्मा चैकोऽस्ति न द्वित्वमसतः सम्भवः कुतः ।  
अविनाशस्त्वनन्तोऽसौ सतो नाशो न विद्यते ॥ १५ ॥  
  
अद्वयत्वाद्विनाशकाप्रसिद्धेरपि नात्मनाशप्रसक्तिरित्याह-आत्मेति ॥ १५ ॥  
  
द्वित्वैकत्वपरित्यागे शेषं यत्परिशिष्यते [यदवशिष्यते इति पाठः ।] ।  
शान्तं सदसतोर्मध्यं तदस्तीह परं पदम् ॥ १६ ॥  
  
एकत्वं कारणं सच्छब्दवाच्यं द्वित्वं कार्यमसदनृतं   
तयोर्मध्यमान्तरमधिष्ठानसन्मात्रम् ॥ १६ ॥  
  
अर्जुन उवाच ।  
  
तन्मृतोऽस्मीति भगवन्किङ्कृता तु नृणां स्थितिः ।  
कथं स्थितौ च लोकानां तौ स्वर्गनरकौ प्रभो ॥ १७ ॥  
  
एवमपरिच्छिन्नस्यात्मनो मरणादिपरिच्छेददुःखादिभ्रमे को हेतुरित्यर्जुनः   
पृच्छति-तदिति । तत्तर्हि । किङ्कृता केन हेतुना प्राप्ता । स्थितिर्नियतिः । तस्यां च   
स्थितौ स्वर्गः सुखं नरको दुःखं च किङ्कृतौ ॥ १७ ॥  
  
श्रीभगवानुवाच ।  
  
भूमिरापोऽनलो वायुः खं मनो बुद्धिरेव च ।  
एतत्तन्मात्रजालात्मा जीवो देहेषु तिष्ठति ॥ १८ ॥  
  
एतेभ्यो भूतेभ्यः समुत्थाय तान्येवानु विनश्यति इति श्रुतितात्पर्येण   
भगवान्समाधत्ते-भूमिरिति ।   
पञ्चभूतमात्रानिर्मितमनोबुद्ध्यादिघटितव्यष्टिसमष्टिस्थूल##-  
जन्ममरणसुखदुःखादिभ्रमनियतिनिमित्तमित्यर्थः ॥ १८ ॥  
  
स कृष्यते वासनया रज्ज्वेव पशुपोतकः ।  
स तिष्ठति शरीरान्तः पञ्जरे विहगो यथा ॥ १९ ॥  
  
तस्य विचित्रदेहपरिग्रहे तत्तदनुरूपचेष्टावैचित्र्ये च निमित्तमाह-स इति ॥ १९ ॥  
  
स कालदेशतो देहाज्जर्जरत्वमुपागतात् ।  
वासनावशतो याति प्लक्षपर्णाद्रसो यथा ॥ २० ॥  
  
पूर्वदेहाद्देहान्तरगमनेऽपि वासनैव निमित्तमित्याह-स इति ॥ २० ॥  
  
श्रोत्रं चक्षुः स्पर्शनं च रसनं घ्राणमेव च ।  
गृहीत्वैतानि संयाति वायुर्गन्धानिवाशयात् ॥ २१ ॥  
  
आशेते अस्मिन्नित्याशयः पूर्वशरीरं पुष्पादि च तस्मात् ॥ २१ ॥  
  
वासनावत्त्वमेवास्य देहो नेतरयुक्तिजः ।  
क्षीयते वासनात्यागे क्षीणे भवति तत्पदम् ॥ २२ ॥  
  
अतएवास्य स्थूलदेहोऽपि वासनात्मक एव चिरानुवृत्त्या स्थौल्यभ्रम इत्याशयेनाह##-  
  
वासनावान्परापुष्टो भूत्वा भ्राम्यति योनिषु ।  
जीवो भ्रमभराभारो मायापुरुषको यथा ॥ २३ ॥  
  
परेणात्मभूतेनैवान्नपानादिना आपुष्टः अथवा वासनावाṁल्लिङ्गदेहः परेण   
परमात्मना अवच्छेदप्रतिबिम्बभावाभ्यां द्वैगुण्येन प्रवेशादापुष्टः ।   
अभिव्यक्तो भूत्वेत्यर्थः । मायया ऐन्द्रजालिकपुरुषो यथा खे भ्राम्यति तद्वत् ।   
भ्रमभरमाविभर्तीति कर्मण्यण् ॥ २३ ॥  
  
अक्षस्वभावानखिलाञ्छरीराद्वासनावशः ।  
जीवो गृहीत्वा संयाति पुष्पाद्गन्धमिवानिलः ॥ २४ ॥  
  
श्रोत्रं चक्षुः स्पर्शनं चेति यदुक्तं तद्विवृणोति-अक्षस्वभावानिति ।   
स्वभावान् शब्दादिग्रहणशक्तीः ॥ २४ ॥  
  
देहो निस्पन्दतामेति जीवे कौन्तेय निर्गते ।  
निस्पन्दावयवाभोगः शान्तवात इव द्रुमः ॥ २५ ॥  
  
तदेव लोके मरणं प्रसिद्धमित्याह-देह इति ॥ २५ ॥  
  
अचेष्टं छेदभेदादिदोषैरायात्यदृश्यताम् ।  
मृत इत्युच्यते तेन देहो विगतजीवितः ॥ २६ ॥  
  
स जीवः प्राणमूर्तिः खे यत्र यत्रावतिष्ठते ।  
तं तं स्ववासनाभ्यासात्पश्यत्याकारमाततम् ॥ २७ ॥  
  
खे चिदाकाशे भूताकाशे वा यत्र यत्र यस्मिन् यस्मिन् देहदेशकालभोग्याद्याकारे   
अवतिष्ठते भोजकादृष्टोद्भावितवारानो भवति तं तमाकारं पश्यति ॥ २७ ॥  
  
अयं देहो हि जीवेन त्वसन्नेवावलोकितः ।  
अस्य नाशे त्वमप्येवं पश्य मा वा सुषुप्तवत् ॥ २८ ॥  
  
अस्य देहस्य नाशेऽप्येवमसत्त्वं पश्य । अथवा सुषुप्तवद्देहं तन्नाशं   
तदसत्त्वं च मा पश्य । यथा सुषुप्तो न किञ्चित्पश्यति तद्वदित्यर्थः ॥ २८ ॥  
  
यथैव पश्यत्याकारांस्तेषां नाशांस्तथैव सः ।  
आदिसर्गे भावनया किलैष्वेवं विभावतः ॥ २९ ॥  
  
प्रतियोगिनां वासनाकल्पितत्वे तन्नाशानामपि तादृशत्वमेवादिसर्गादारभ्य   
कॢप्तमित्याह-यथैवेति । आदिसर्गे हि चतुर्मुखेन एषु सर्गेषु गवाश्वाद्याकारेषु   
भावनया पूर्वसर्गानुभववासनयैव विभावतो विभावनाया वशादेवंरूपं   
कल्पितं नतु मृद्दण्डाद्यादाय कुलालवत्किञ्चिन्निर्मितम् । किलेतु   
श्रुतिपुराणप्रसिद्धौ ॥ २९ ॥  
  
झटित्युद्भवकाले हि यद्यथा दृश्यते पुरः ।  
आनिपातं तदेवास्या अविनाभाविसंविदः ॥ ३० ॥  
  
ननु उत्पत्तिकाले जगद्वासनामयं मिथ्याभूतमस्तु स्थितिकाले   
त्वर्थक्रियासमर्थत्वात्सर्वजनीनरात्यतानुभवाच्च वास्तवमेवेत्याशङ्क्याह##-  
सत्यं वा पुरो दृऽस्यते आविनाशं तदेव तथास्वभावमेव भवति न   
स्वभावान्तरं भजते । अस्यास्तदधिष्ठानभूतायास्तदविनाभाविसंविदो   
यथोत्पन्नरूपस्थितिहेतुत्वात्संविद्विनाभावेन तेषां सत्ताया अदर्शनाच्चेति भावः ॥   
३० ॥  
  
प्राक्तनं वासनामूलं पुरुषार्थेन जीयते ।  
यत्नेनाद्यतनेनाशु ह्यस्तनायतनं यथा ॥ ३१ ॥  
  
देहाद्याकाराणां वासनामयत्वमस्तु किं ततस्तत्राह-प्राक्तनमिति ।   
अशुभवासनाकल्पितदेहाद्याकारस्य शुभवासनाभ्यासप्रसूतब्रह्माकारवृत्त्या   
समूलनाशस्तत्फलमिति भावः । पुरुषार्थेन   
श्रवणमननादिपुरुषप्रयत्नजनितेनाखण्डाकारज्ञानेन जीयते बाध्यते ।   
अद्यतनेन प्रायश्चित्तादियत्नेन ह्यस्तनमायतनमधर्मानुष्ठानं यथा जीयते   
तद्वत् । अद्यतनेन दाहयत्नेन ह्यस्तनमायतनं तृणगृहं यथा नाश्यते   
तद्वदिति वा ॥ ३१ ॥  
  
य एव पुरुषार्थेन दृष्टो बलवता क्षणात् ।  
पूर्वोत्तरविशेषांशः स एव जयति स्फुटम् ॥ ३२ ॥  
  
ननु बहूनां ज्ञानाय यतमानानां प्रयत्नः प्रबलाभिः   
पूर्वतनकामक्रोधादिवासनाभिर्विनाश्यमानो दृश्यत इति नोत्तरत्वं प्राबल्ये   
हेतुरिति चेत्तत्राह-य एवेति । धर्मार्थकाममोक्षेषु मध्ये य एव ममायं   
पुरुषार्थ आवश्यक इत्यभिनिवेशेन दृष्टः स एव पूर्वोत्तरप्रयत्नयोर्विशेषांशो   
जये प्रयोजकः । तहा च तेषां मोक्षाभिनिवेशमान्द्याद्भोगाभिनिवेशदार्ढ्याच्च   
पराभव इति भावः ॥ ३२ ॥  
  
अपि स्फुटति विन्ध्याद्रौ वाति वा प्रलयानिले ।  
पौरुषं हि यथाशास्त्रमतस्त्याज्यं न धीमता ॥ ३३ ॥  
  
अतएव शास्त्रीये प्रयत्ने दृढाभिनिवेशः कार्य इत्याह-अपीति ॥ ३३ ॥  
  
नरकस्वर्गसर्गादिवासनावशतोऽभितः ।  
प्रपश्यति चिराभ्यस्तं जीवो जरठमोहधीः ॥ ३४ ॥  
  
तन्मान्द्ये पूर्ववासनावैचित्र्यात्सुखदुःखानर्थपरम्परा सर्वतो   
दुर्वारैवेत्याशयेनाह-नरकेति । जरठमोहधीः अनाद्यज्ञानमूढबुद्धिः ॥ ३४   
॥  
  
अर्जुन उवाच ।  
  
नरकस्वर्गसर्गादिसम्भ्रमेषु जगत्पते ।  
किमस्य कारणं ब्रूहि जीवस्य जगतः स्थितेः ॥ ३५ ॥  
  
तमेवाशयं अज्ञो जन्तुरनीशोऽयमात्मनः सुखदुःखयोः । ईश्वरप्रेरितो   
गच्छेत्स्वर्गं वा नरकं तु वा ॥ इति   
व्यासवाक्यादिप्रसिद्धकारणान्तरसन्देहनिरासेन स्फुटं जिज्ञासुरर्जुनः   
पृच्छति-नरकेति । जगतः स्थितेः स्थितिनिमित्तस्यास्य जीवस्य ॥ ३५ ॥  
  
श्रीभगवानुवाच ।  
  
स्वप्नोपमाना तेनेह श्रेयसे वासना क्षयः ।  
चिराभ्यासवशात्प्रौढा संसारभ्रमकारिणी ॥ ३६ ॥  
  
न हेत्वन्तरं सम्भावनीयमीश्वरकामकर्मादीनामपि वासनानुसारेणैव   
सुखदुःखप्रापकत्वाद्वासनैवासाधारणी चिराभ्यासनिरूढा संसृतिहेतुरिति   
तत्क्षय एव परमपुरुषार्थार्थिना सर्वप्रयत्नैः कार्य इत्याशयं   
स्फुटीकुर्वन्भगवानाह-स्वप्नेति । शास्त्रीयप्रयत्नं विना   
चिराभ्यासवशात्प्रौढा स्वप्नोपमाना वासनैव येन हेतुना संसारभ्रमदायिनी   
तेन हेतुना तत्त्वज्ञानाभ्यासेन समूलवासनाक्षयः श्रेयस इत्यन्वयः ॥ ३६ ॥  
  
अर्जुन उवाच ।  
  
किमुत्था देवदेवेश क्षीयते वासना कथम् ।  
  
श्रीभगवानुवाच ।  
  
मौर्ख्यमोहसमुत्थाना त्वनात्मन्यात्मभावना ।  
आत्मज्ञानान्महाबोधाद्विलयं याति वासना ॥ ३७ ॥  
  
वासनामूलं ज्ञातुकामोऽर्जुनः पृच्छति-किमुत्थेति । अज्ञानमेव तन्मूलं   
ज्ञानादेव समूलतन्नाश इति भगवानाह-मौर्ख्येति ॥ ३७ ॥  
  
भावितात्मासि कौन्तेय सत्यं विज्ञातवानसि ।  
अयं सोहं जना एते मयेति त्यज वासनाम् ॥ ३८ ॥  
  
तत्र विचारादात्मस्वरूपपरिचयस्ते वृत्तस्तदार्ढ्येन   
देहतत्सम्बन्धिबन्ध्वादिष्वहम्ममेति । वासनाक्षयमात्रं कर्तव्यं परिशिष्यत   
इत्याह-भावितेति ॥ ३८ ॥  
  
अर्जुन उवाच ।  
  
वासनाविलये जीवो विलीनो भवति स्वयम् ।  
यो हि यत्सत्तयोच्छूनस्तन्नाशात्स विलीयते ॥ ३९ ॥  
  
ननु वासनामयमेव लिङ्गं तत्प्रतिबिम्बो जीवस्तदुत्थस्तस्य वासनाक्षये क्षय एव   
स्यादित्यनर्थायैव तत्त्वज्ञानं वासनाक्षयश्चेत्याशयेनार्जुनः शङ्कते##-  
  
जीवे विलयमायाते देशकालान्यथाकृतौ ।  
कोऽसौ भाजनतामेति जन्मनो मरणस्य च ॥ ४० ॥  
  
जन्मनः परमानन्दाविर्भावलक्षणपरमपुरुषार्थस्य मरणस्य   
आत्यन्तिकानर्थनाशस्य च को भाजनतामेति न कश्चिदिति लक्षणया व्याख्येयम् ।   
प्रसिद्धजन्ममरणे तु न ग्राह्ये । तत्त्वज्ञस्य समूलवासनानाशे   
तत्प्रसक्त्यभावात्पूर्वापरग्रन्थाननुगुणत्वाच्च ॥ ४० ॥  
  
श्रीभगवानुवाच ।  
  
स्वयं कल्पितसङ्कल्पमात्मरूपं यदविलम् ।  
तदेव वासनाकारं जीवं विद्धि महामते ॥ ४१ ॥  
  
भवेदयं दोषो यदि प्रतिबिम्बमात्रसंसारी जीवः स च बिम्बादन्यो   
भूतमात्राधीनजन्मादिदेशकालभेदभिन्न इत्यभ्युपगतं स्यात् । नत्वेवं किन्तु   
ब्रह्मैव परमार्थतः शुद्धमनृतया स्वाविद्यया पिहितं स्वतत्त्वमजानत्   
स्वात्मन्येव जीवजगद्भेदकल्पनया संसरतीव तदेव शास्त्रीयश्रवणादिप्रयत्नेन   
स्वतत्त्वं बुद्धा सवासनाविद्यां विधूय स्वस्वभावेऽवतिष्ठते सैवास्य मुक्तिरिवेति   
श्रौतः सिद्धान्तः । तत्र तु न कश्चित्वदुद्भावितो दोष इत्याशयेन   
भगवान्समाधत्ते-स्वयमित्यादिना ॥ ४१ ॥  
  
अनायत्तमसङ्कल्पमात्मरूपं यदव्ययम् ।  
प्रबोधाद्वासनामुक्तं तन्मोक्षं विद्धि भारत ॥ ४२ ॥  
  
अनायत्तमनन्याधीनम् ॥ ४२ ॥  
  
जीवन्नेव महाबाहो तत्त्वं प्रेक्ष यथास्थितम् ।  
वासनावागुरोन्मुक्तो मुक्त इत्यभिधीयते ॥ ४३ ॥  
  
सा च समूलवासनामुक्तिर्यावद्देहधारणं जीवन्मुक्तिरिति प्रसिद्धा इहैव   
त्वयाप्यनुभवितुं शक्येति न मुक्तिफलभाजि संशयः कार्य इत्याशयेनाह##-  
  
यो न निर्वासनो नूनं सर्वधर्मपरोऽपि सः ।  
सर्वज्ञोऽप्यभितो बद्धः पञ्जरस्थो यथा खगः ॥ ४४ ॥  
  
स च मोक्षो न कर्मभिर्न बाह्यविषयगोचरपाण्डित्यैर्वा लभ्यः किं   
त्वात्मज्ञानेनैवेत्याशयेनाह-य इति ॥ ४४ ॥  
  
दुर्दर्शनस्य गगने शिखिपिच्छिकेव सूक्ष्मा परिस्फुरति यस्य तु वासनान्तः ।  
मुक्तः स एव भवतीह हि वासनैव बन्धो न यस्य ननु तत्क्षय एव मोक्षः ॥ ४५ ॥  
  
उक्तसमाधानं सङ्क्षिप्योपसंहरति-दुर्दर्शनस्येति ।   
स्वमायापिहितत्वाद्दुर्दर्शनस्य अनयस्य अप्राप्तवेदान्तप्रमाणस्य यस्य   
परमात्मनो गगने ऐन्द्रजालिकशिखिपिच्छिकेव नाना भ्रमदायिनी सूक्ष्मवासना   
अन्तः परिस्फुरति जीवजगदाकारेण प्रथते स एव तु अधिकारिशरीरे वेदान्तनयं   
प्राप्योत्पन्नतत्त्वज्ञानः समूलवासनाबन्धान्मुक्तो भवति । इहास्मिन्परमात्मनि ।   
ननु [इहं हेत्वर्थकम् ।] यतः समूला वासनैव बन्धस्तत्क्षय एव   
मोक्षश्चेत्यर्थः ॥ ४५ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने   
जीवतत्त्वनिर्णयो नाम पञ्चपञ्चाशः सर्गः ॥ ५५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जीवतत्त्वनिर्णयो नाम पञ्चपञ्चाशः सर्गः ॥ ५५ ॥  
  
# ०५६
षट्पञ्चाशः सर्गः ५६  
  
श्रीभगवानुवाच ।  
  
इति निर्वासनत्वेन जीवन्मुक्ततयार्जुन ।  
अन्तः शीतलतामेत्य बन्धुदुःखमलं त्यज ॥ १ ॥  
  
जीवन्मुक्तिप्रतिष्ठाऽस्मिन्नर्जुनायोपदिश्यते ।  
चित्सत्तत्त्वं जगद्रूपं मनश्चित्रं च विस्तरात् ॥   
  
बन्धुदुःखं बन्धुवधदुःखम् ॥ १ ॥  
  
जरामरणनिःशङ्क आकाशविशदाशयः ।  
त्यक्तेष्टानिष्टसङ्कल्पो वीतरागो भवानघ ॥ २ ॥  
  
प्रवाहपतितं कार्यमिदं किञ्चिद्यथागतम् ।  
कुरु कार्याणि कर्माणि न किञ्चिदिह नश्यति ॥ ३ ॥  
  
प्रवाहपतितं शिष्टव्यवहारपरम्परागतं कार्यमवश्यकर्तव्यमिदं   
युद्धमन्यानि चावश्यकानि यागदानादीनि कर्माणि कुरु न काचित्तेन तत्त्वबोधस्य   
क्षतिरित्यर्थः ॥ ३ ॥  
  
प्रवाहपतितं कर्म स्वमेव क्रियते तु यत् ।  
जीवन्मुक्तस्वभावोऽयं सा जीवन्मुक्तता तथा ॥ ४ ॥  
  
स्वं स्वधर्मरूपमेव । सा प्रसिद्धा जीवन्मुक्तता तथा तादृश्येव न   
देहचेष्टामात्रत्यागरूपेत्यर्थः ॥ ४ ॥  
  
इदं कर्म त्यजामीदमाश्रयामीति निर्णयः ।  
मूढस्य मनसो रूपं ज्ञानिनस्तु समा स्थितिः ॥ ५ ॥  
  
प्रवाहपतितं कर्म कुर्वन्तः शान्तचेतसः ।  
जीवन्मुक्ताः सुषुप्तस्थाः स्फुरन्त्यत्र सुषुप्तवत् ॥ ६ ॥  
  
सुषुप्ता इव स्वात्मनि निःसङ्कल्पास्तिष्ठन्तीति सुषुप्तस्थाः   
सुषुप्तात्मवन्निर्विशेषस्वयञ्ज्योतिरात्ममात्रावशेषाः स्फुरन्ति ॥ ६ ॥  
  
स्थिरां संस्थितिमायान्ति कूर्माङ्गानीव सर्वशः ।  
इन्द्रियाणीन्द्रियार्थेभ्यो हृदि यस्य स्वभावतः ॥ ७ ॥  
  
अन्यदपि सुषुप्तिसाम्यं जीवन्मुक्तस्य लक्षणेस्तीऽत्याह-स्थिरामिति ।   
ज्ञानबाधितत्वात्तुच्छेभ्य इन्द्रियार्थेभ्यो विषयेभ्यः स्वतः प्रयत्नं विनैव   
व्यावृत्तानीन्द्रियाणि यस्य हृदि हृत्स्थे परमात्मनि मनसा सह स्थिरां निश्चलां   
संस्थितिमैकरस्येन स्थैर्यमायान्ति । यथा कूर्मस्य शिरःपादाद्यङ्गानि अल्पेऽपि   
विक्षेपे झटित्येवान्तः प्रविशन्ति तद्वत् । स तथाविधो जीवन्मुक्त इत्यर्थः ॥ ७ ॥  
  
विश्वात्मनि तथा विश्वं कालत्रयमयोदितम् ।  
अभित्ति त्रिजगच्चित्रं कुरुते चित्तचित्रकृत् ॥ ८ ॥  
  
कथं तर्हि जीवन्मुक्ताः व्यवहारकाले जगत् पश्यन्तीति   
चेन्मनोराज्यपरिकल्पितनिर्मित्तिकचित्रवैचित्र्यवदेवेति प्रदर्शनाय   
जगत्सर्वमासर्गान्तं मनोरचितचित्ररूपेण वर्णयितुमुपक्रमते-विश्वात्मनीति ।   
चित्तलक्षणश्चित्रकृत् शिल्पी विश्वाधिष्ठाने आत्मनि तथा तेन तेन   
सर्वजनप्रसिद्धानन्तवैचित्र्येण विश्वं कृत्स्नं अभित्ति भित्तिरहितं त्रिजगच्चित्रं   
कुरुते इत्यन्वयः ॥ ८ ॥  
  
व्योम्नि व्योमात्मकमपि प्रस्फुटं वृत्तिवर्तिभिः ।  
चित्तचित्रकरेणादौ चित्रं चित्रं वितानितम् ॥ ९ ॥  
  
व्योम्नि अज्ञानाकाशे व्योमात्मकमज्ञानमात्रस्वरूपत्वात्प्रथितुमयोग्यमपि   
साभासान्तःकरणवृत्तिलक्षणवर्तिकाभिः प्रस्फुटमभिव्यक्तं चित्रमद्भुतं   
चित्रं वितानितं विस्तारितम् ॥ ९ ॥  
  
पश्चाद्भित्तिः कृता व्योमरूपा चासावहो भ्रमः ।  
अपूर्वैवातिमायेयं तृणकुड्यमयी शुभा ॥ १० ॥  
  
अद्भुतत्वमेव प्रसिद्धचित्रवैधर्म्येण दर्शयति-पश्चादिति । समष्टिमनसा   
सत्यसङ्कल्पत्वात्सङ्कल्पसमकालमेव जगच्चित्रं कृतं ततः   
पश्चाद्भित्तिस्तदाधारः कृता व्योमरूपा अमूर्ताकाशरूपाचित्रधारणे   
अयोग्यैवेत्याश्चर्यं अत एवायं भ्रम इत्यर्थः । अहो भ्रम इति पदयोरर्थं   
क्रमात्प्रपञ्चयति-अपूर्वैवेत्यादिना । इयं विरचना अपूर्वैव अतिशयिता माया   
अतिमाया । तृणकुड्यमिवात्यन्तमसारापि भ्रान्तदृशा शुभा ॥ १० ॥  
  
न मनागपि भेदोऽस्ति स्फुटमप्युपलब्धयोः ।  
इमा या उपलक्ष्यन्ते भित्तयश्चित्तचित्रजाः ॥ ११ ॥  
  
आश्चर्यान्तरं दर्शयति-न मनागपीति । प्रसिद्धेषु चित्रेषु चित्रेभ्यो भिन्ना   
भित्तयो भवन्ति । इमास्तु याश्चित्तचित्रजा व्योमादिभित्तय उपलक्ष्यन्ते तासां   
स्फुटमप्युपलब्धयोराधाराधेययोश्चित्तत्वाविशेषान्मनागपि भेदो   
नास्तीत्याश्चर्यमित्यर्थः ॥ ११ ॥  
  
व्योम्नः शून्यतमा विद्धि तास्तामरसलोचन ।  
क्षणेन चेतसि यथा भ्रान्तौ लोकक्षयोदयौ ॥ १२ ॥  
  
अहो भ्रम इत्यत्राहो इत्यंशं प्रपञ्च्य भ्रम इत्यंशं प्रपञ्चयति-व्योम्न   
इत्यादिना । ता मनश्चित्ररचनाः व्योम्नः शून्यतमाः अत्यन्तासत्या इति यावत् । हे   
तामरसलोचन । तत्र क्षणिकस्वप्नजगत्त्रयं दृष्टान्तमाह-क्षणेनेति ।   
घटिकायाः षष्ठो भागः क्षणः ॥ १२ ॥  
  
आत्मा जगत्तथैवेदं सबाह्याभ्यन्तरं नभः ।  
चिरन्तनमनोराज्यं यत्तस्मात्किल सत्यता ॥ १३ ॥  
  
आत्मा मनस्तत्कार्यं जगच्च तथा स्वप्रवदेव नभः शून्यमसदेवेत्यर्थः ।   
कुतस्तर्हि जनानां सत्यताप्रतीतिस्तत्राह-चिरन्तनेति । चिरानुवृत्तत्वादित्यर्थः ।   
किलेति नेदं तत्त्वमिति सूचनाय ॥ १३ ॥  
  
किं त्वनालोकितेऽपि स्यात्सत्यं नास्त्येव विभ्रमे ।  
क्रमेणालोकतः सत्यमालोकेन विलीयते ॥ १४ ॥  
  
किं तर्हि तत्त्वं तदाह-किं त्विति । विभ्रमे भ्रान्तिकल्पितपदार्थजाते यत्   
सत्यसङ्कल्पत्वं कालत्रयेऽपि नास्त्येव तत् अनालोकिते तत्त्वतः अदृष्टे तत्त्वज्ञानात्प्राक्   
किं स्यादपि । न स्यादेवेत्यर्थः । यत्तु वसन्तादिकालक्रमेण बाल्याद्यवस्थाक्रमेण   
षड्भावविकारक्रमेण वा आलोकनादर्थक्रियासामर्थ्यलक्षणमन्यद्वा   
व्यावहारिकसत्यत्वं प्रसिद्धं तत्तत्त्वदर्शनलक्षणेनालोकेन विलीयते । यथा   
सौरालोकेन दृश्यमानं शरदभ्रमण्डलं तेनैव शोष्यमाणं विलीयते   
तद्वदिति परेणान्वयः ॥ १४ ॥  
  
दृश्यमानमपि क्षामं शरदीवाभ्रमण्डलम् ।  
चित्तचित्रकृतश्चित्रे संस्थिताश्चित्रपुत्रिकाः ॥ १५ ॥  
  
एवं मनश्चित्रस्य भ्रान्तिमात्रत्वेन बन्धुवधादिक्लेशमालिन्यं युक्तमित्याह##-  
  
भित्त्यभावादनाकारा बहिस्त्रिभुवनादिकाः ।  
न ताः सन्ति न वासि त्वं किं केन परिरोध्यते ॥ १६ ॥  
  
परिरोध्यते हन्यते ॥ १६ ॥  
  
रोध्यरोधकसम्मोहं त्यक्त्वा खे विमलो भव ।  
प्रवृत्तिरेव न व्योम्नः प्रवृत्तिश्चैव खात्मिका ॥ १७ ॥  
  
रोध्यरोधकसम्मोहं वध्यघातकभ्रमं तत्प्रयुक्तशोकमालिन्यमिति यावत् । खे   
ब्रह्माकाशे । यतो व्योम्नश्चिदाकाशस्य वधादिप्रवृत्तिरेव नास्ति । या तु प्रातिभासिकी   
प्रवृत्तिः सा च खात्मिका ब्रह्माकाशरूपैव ॥ १७ ॥  
  
अतः कालक्रियाकुड्यकलादिविमलं नभः ।  
चित्तसंस्थं यथा चित्रं सरूपमखिलात्मकम् ॥ १८ ॥  
  
कला चित्ररचनाकौशलं आदिपदात्तद्वैचित्र्यभेदाच्च विमलं नाभो ब्रह्मैव । यथा   
चित्तसंस्थं मनोराज्यचित्रमखिलप्रपञ्चात्मकमपि शून्यत्वान्नभःस्वरूपं   
तथा परिदृश्यमानमपि जगद्व्योम्नः शून्यतममित्युत्तरेणान्वयः ॥ १८ ॥  
  
व्योम्नः शून्यतमं विद्धि तथेदमखिलं जगत् ।  
चित्तभित्तौ कृतं चित्रं यच्चिच्चित्रकरेण तत् ॥ १९ ॥  
  
इदानीमज्ञाता चिदेव चित्रकरश्चित्तं तु तद्भित्तिरित्युत्प्रेक्षणेऽपि शून्यत्वमेव   
पर्यवस्यतीत्याह-चित्तेति ॥ १९ ॥  
  
सर्वशून्यतया व्योम्नो मनागपि न भिद्यते ।  
यथा प्रकचतश्चित्ते जगन्निर्माणसङ्क्षयौ ॥ २० ॥  
  
तत्रापि मनोराज्यक्षणिकजगदेव दृष्टान्त इत्याह-यथेति ॥ २० ॥  
  
क्षणेनैव तथैवेमौ भुविस्थाविति विद्धि हे ।  
अद्य क्षीणा मनोराज्ये नानानुभवनात्मनि ॥ २१ ॥  
  
तव नानानुभवनात्मनि मनोराज्ये क्षणभावितमोहेन परिकल्पिता   
वध्यघातकभावादिकल्पना अद्य मदुपदेशात्क्षीणा ॥ २१ ॥  
  
क्षणभावितमोहेन कल्पना परिकल्पिता ।  
असदेव मनोराज्यं कर्तुं शक्तं यथा मनः ॥ २२ ॥  
  
ननु क्षणभावितमोहेन कथमनाद्यनन्तकल्पविस्तीर्णसंसारलक्षणं मनोराज्यं   
कृतं तत्राह-असदेवेति । यथा असतोऽपि जन्मादिकरणे मनः शक्तं तथा   
क्षणस्य कल्पीकरणेपि बलवत् समर्थमित्यर्थः ॥ २२ ॥  
  
क्षणस्य कल्पीकरणे तथैव बलवन्मनः ।  
क्षणं कल्पीकरोत्येतत्तच्चाल्पं कुरुते बहु ॥ २३ ॥  
  
क्षणं कल्पीकरोत्येतत् तत् असदुत्पादयतीत्येतच्चाश्चर्यमल्पमेव । यस्मात्ततोपि बहु   
आश्चर्यं यदसदपि जगत्सत्कुरुते इतीदृशमनःसामर्थ्यादेवेयं   
जगद्भ्रान्तिरुत्थितेत्यन्वयः ॥ २३ ॥  
  
असत्सत्कुरुते क्षिप्रमितीयं भ्रान्तिरुत्थिता ।  
क्षणेनैव मनोराज्यं प्रतिभातं स्वभावतः ॥ २४ ॥  
  
तदेवाह-क्षणेनैवेति ॥ २४ ॥  
  
यद्विचित्रात्म तदिदं जगज्जालमिति स्थितम् ।  
सर्गे निर्वाणनिष्ठत्वान्निमेषमयमुत्थितम् ॥ २५ ॥  
  
एवं निर्वाणे नित्यमुक्ते आत्मन्यध्यस्तत्वात्प्रतिभामात्रतो जातत्वात्तुच्छं   
निमेषमयं क्षणिकमप्युत्थितं जगदजानद्भिः अत्र ईदृश एव सर्गे   
भ्रान्तैर्वज्रसारता दुरुच्छेदता कल्पिता ॥ २५ ॥  
  
प्रतिभामात्रतोऽत्रैव [प्रतिभासात्ततोऽत्रैव इति पाठः ।] कल्पिता   
वज्रसारता ।  
प्रतिभासविपर्यासमात्रं ह्यविदिताकृतेः ॥ २६ ॥  
  
सा च न युक्तेत्याह-प्रतिभासेति । अविदिताकृतेः अज्ञाततत्त्वस्यात्मनः इदं   
जगत्प्रतिभासविपर्यासोऽन्यथाप्रतिभासस्तावन्मात्रम् । ईदृशस्यास्य   
प्रवृत्तावध्यारोपे निवृत्तौ बाधे वा का वज्रसारता । न काचिदित्यर्थः ॥ २६ ॥  
  
प्रवृत्तौ वा निवृत्तौ वा कैव सा वज्रसारता ।  
चित्तचित्रकृतश्चित्स्थं जगच्चित्रं कदा स्थितम् ॥ २७ ॥  
  
स्थितस्य हि निरासे प्रयत्नापेक्षा इदं तु कदापि क्वापि न स्थितमेवेत्याह##-  
  
अकुड्यमप्यरङ्गाढ्यमिदं स्फारमिवाग्रतः ।  
अहो नु चित्रं निर्भित्ति चित्रमुज्ज्वलमुत्थितम् ॥ २८ ॥  
  
विना स्वकारणसामग्रीतः स्वतश्चासदप्यग्रतः स्फुरतीत्याश्चर्यमित्याह##-  
  
सुरञ्जनं जगदिति स्फुटं दृष्टिविलोभनम् ।  
नानातमोमषीलेखं नानातेज्ॐशुरञ्जनम् ॥ २९ ॥  
  
कथं पुरःस्थितं तदाह-सुरञ्जनमित्यादिना । सुष्ठु रञ्जयत्यासञ्जयतीति   
सुरञ्जनम् । दृष्टिग्रहणमिन्द्रियमन-आद्युपलक्षणम् ॥ २९ ॥  
  
नानाकल्पाङ्गावयवं नानारागानुरञ्जितम् ।  
नानादृष्टिविलासाढ्यं नानानुभवलोचनम् ॥ ३० ॥  
  
कल्पास्तदङ्गयुगादीनि चावयवा यस्य ॥ ३० ॥  
  
नानाग्रहोग्रकचनं नानाकाराग्रपश्चिमम् ।  
व्योमनीलसरः फुल्लताराचन्द्रार्कपङ्कजम् ॥ ३१ ॥  
  
सूर्योदयास्तादिकालेषु नानाकारे अग्रपश्चिमे प्राचीप्रतीच्यौ यस्मिन् । तत्र   
चित्रपद्मवनादि वर्णयति-व्योमेत्यादिना ॥ ३१ ॥  
  
विचित्ररचनोद्युक्तमेघालीपत्रमञ्जरि ।  
प्रकोष्ठकाभिलिखितसुरासुरनृपुत्रिकम् ।  
परमालोकमङ्कोलयुवताकाशकुड्यकम् ॥ ३२ ॥  
  
शरदादिकालभेदेन विचित्ररचनाभिः उत् ऊर्ध्वं युक्ता मेघालीलक्षणाः पत्राणि   
मञ्जर्यश्च यस्मिन् । लोकत्रयलक्षणेषु प्रकोष्ठकेषु चित्रकोष्ठमेदेषु अभितो   
लिखिताः सुरासुरमनुष्यलक्षणाः पुत्रिका यस्मिन् । परम उत्कृष्टो   
यश्चन्द्रसूर्याद्यालोकस्तल्लक्षणेन मङ्कोलेन सुधालेपेन युवतेव विराजमानता   
यस्य तथाविधमाकाशलक्षणं कुड्यं भित्तिर्यस्मिन् ॥ ३२ ॥  
  
आकाश एव रचिता प्रतिभैकरङ्गा मुग्धा जगत्त्रयमनोहरपुत्रिकेयम् ।  
चिन्मात्रचक्रपरिरञ्जितसर्वलोका लीलाकुला चपलचित्तकचित्रकर्त्रा ॥ ३३ ॥  
  
इदानीं त्रिलोकीमेव देवनटीरूपां चित्रपुत्रिकां परिकल्प्य वर्णयति-आकाश   
एवेत्यादिपञ्चभिः । चपलेन कामुकेन चित्तकलक्षणेन चित्रकर्त्रा   
स्वाधिष्ठानब्रह्माकाशे एव इयं वर्ण्यमाना जगत्त्रयलक्षणा मनोहरा नटी   
पुत्रिका रचिता । प्रतिभा नवनवोन्मेषशालिनी बुद्धिरेव एको मुख्यो रङ्गो   
नृत्यशाला यस्याः । नृत्यशालाप्रदीपस्थानीयस्य साक्षिचतन्यस्य चक्रैरिव स्फुरत्   
प्रतिबिम्बग्राहिभिर्बुद्धिवृत्त्याभरणैः परितो रञ्जिताः प्रकाशिता लोका यया ।   
नृत्यहावभावविलासादिलीलाभिराकुला ॥ ३३ ॥  
  
हेमाचलाङ्गलतिका घनकेशपाशा चन्द्रार्कलोचनविचालनदृष्टलोका ।  
धर्मार्थकामविनियन्त्रितशास्त्रवस्त्रा पातालजालचरणोन्नतभूनितम्बा ॥ ३४ ॥  
  
पुनस्तामेव विशिनष्टि-हेमेति । तदण्डमभवद्धैमं सहस्रार्कसमप्रभम् इति   
पुराणोक्तेर्हेममयं ब्रह्माण्डमेवाचला दृढा अङ्गलतिका यस्याः । घना   
मेघा एव केशपाशा यस्याः । धर्मार्थकामार्थानि विनियन्त्रितानि व्यावर्तनानि   
ययोस्तथाविधे प्रवृत्तिनिवृत्तिशास्त्रे द्वे वस्त्रे यस्याः । पातालजालानि सप्तपातालानि   
ऊरुजानुजङ्घागुल्फपादपार्ष्ण्यङ्गुलिरूपसप्तावयवकौ चरणौ यस्याः । उन्नता   
भूर्नितम्बो यस्याः ॥ ३४ ॥  
  
ब्रह्मेन्द्ररुद्रहरिबाहुचतुष्टयोग्रा सत्त्वावृतोन्नतकुचस्फुरदङ्गयष्टिः ।  
सुव्यालवेष्टितमहीतलपद्मपीठा पत्रीकृताचलमहाभुवनोदरी च ॥ ३५ ॥  
  
ब्रह्मादिबाहुचतुष्टयेन उग्रा समर्था ।   
सत्त्वगुणलक्षणकञ्चुकावृताभ्यामुन्नताभ्यां विवेकवैराग्यकुचाभ्यां   
स्फुरन्ती अङ्गयष्टिर्यस्याम् । सुव्यालैः शेषादिभिर्वेष्टितं महीतलमेव पद्माकारं   
पीठमासनं यस्याः । गोरोचनाकस्तूर्यादिनानावर्णपत्ररचनास्थानीयाः कृता   
अचला मेर्वञ्जनहिमवदादिनानावर्णपर्वता यस्मिंस्तथाविधं महाभुवनं   
मध्यलोक एव उदरं यस्याः ॥ ३५ ॥  
  
रात्र्यन्धकारचपलत्वहराक्षिचेष्टा ताराकरालपुलका पविदन्तपङ्क्तिः ।  
चञ्चच्चतुर्दशविधातुलभूतजातरोमाञ्चना प्रलयवादकदम्बपुष्पा ॥ ३६ ॥  
  
रात्र्यन्धकारस्य मेरुप्रदक्षिणीकरणलक्षणं यच्चपलत्वं तद्धरति   
अनुहरत्यपनयति च चन्द्रार्कलक्षणाक्षिचेष्टा यस्याः । पविर्विद्युदेव   
दन्तपाङ्क्तिर्यस्याः । भुवनभेदाच्चतुर्दशविधमतुलं परस्परविसदृशं   
भूतजातमेवाविर्भवद्रोमाञ्चनं यस्याः । तेषु भूतेषु प्रसिद्धा   
भूतभुवनाद्रिप्रलयवाता एव सर्वतः प्रसारितसद्बुद्धिकेसरत्वाच्छ्रोतॄणां   
वैराग्यसद्वासनासौगन्ध्याधायकत्वाच्चापादलम्बिकदम्बमालापुष्पाणि यस्याः ॥   
३६ ॥  
  
जीवान्विता गगन एव कृता विचित्रा व्योमात्मिका चिरविलक्षणचित्रकर्त्रा ।  
चित्तेन चित्रपरिकर्मविदा त्रिलोकी नानाविलासवलिता वरपुत्रिकेति ॥ ३७ ॥  
  
जीवेन व्यष्टिसमष्ट्यात्मना अन्विता । चित्रस्य परिकर्माणि उपकरणभूतानि   
विचित्रवासनाकामकर्माणि विन्दति प्राप्नोति तथाविधेन अतएवाचिरादेव विलक्षणानां   
चित्राणां कर्त्रा निर्माणसमर्थेन चित्तेन इति एवं वर्णितरूपा त्रिलोकीलक्षणा   
वरपुत्रिका स्वाधिष्ठानचिद्गगन एव कृतेत्युपसंहारः ॥ ३७ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०   
अर्जुनोपाख्याने चित्तवर्णनं नाम षट्पञ्चाशः सर्गः ॥ ५६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चित्तवर्णनं नाम षट्पञ्चाशः सर्गः ॥ ५६ ॥  
  
# ०५७
सप्तपञ्चाशः सर्गः ५७  
  
श्रीभगवानुवाच ।  
  
इदं विद्धि महाश्चर्यमर्जुनेह हि यत्किल ।  
पूर्वं सञ्जायते चित्रं पश्चाद्भित्तिरुदेति हि ॥ १ ॥  
  
जायतेऽत्र यया दृष्ट्या सद्यो निर्वासनं मनः ।  
सुखाद्वयात्मशेषश्च सा दृष्टिरुपदिश्यते ॥   
  
तत्र प्राग्दर्शितां जगत्याश्चर्यतादृष्टिमेव प्रथमं वासनाशैथिल्योपयोगितया   
वर्णयति-इदमिति । अभित्तौ निराश्रय एव मनसा जगदाकारकलनात्पूर्वं   
जगच्चित्रं जायते पश्चात्तदन्तर्गता भूतभुवनात्मकविराड्भित्तिस्तदाधारतया   
कल्प्यमाना उदेति । व्यष्टिसमूहस्य समष्टेर्विराजो व्यष्ट्यधीनकल्पनत्वाद्वा   
पश्चादुदयः ॥ १ ॥  
  
अभित्तावुत्थिते चित्रे दृश्यते भित्तिरातता ।  
अहो विचित्रा मायेयं मग्नं तुम्बं शिला प्लुता ॥ २ ॥  
  
अत्यन्तमसम्भावितरूपत्वादियं माया असम्भावितत्वं च विरुद्धत्वादित्याशयेन   
प्रसिद्धां तादृशमायामुदाहरति-मग्नमिति । तुम्ब्याः फलं तुम्बम् । फले   
लुक् । तत्किल जले मग्नं शिला तु प्लुता इति यथा स्वप्नेन्द्रजालादावेवोपपद्यते   
तद्वदित्यर्थः ॥ २ ॥  
  
चित्तस्थचित्रसदृशे व्योमात्मनि जगत्त्रये ।  
व्योमात्मनस्ते किमियमहन्ताव्योमतोदिता ॥ ३ ॥  
  
आस्तां जगच्चित्रस्याश्चर्यता तस्मिन् शून्यात्मनि   
चिद्व्योमात्मनस्तवाहन्तोदयस्ततोऽप्याश्चर्यभूत इत्याह-चित्तस्थेति ॥ ३ ॥  
  
सर्वं व्योमकृतं व्योम्ना व्योम्नि व्योम विलीयते ।  
भुज्यते व्योमनि व्योम व्योम व्योमनि चाततम् ॥ ४ ॥  
  
यदि तु जगत्यपि चिद्व्योमतामेव पश्यसि तर्हि सा दृष्टिरेवं   
पर्यवसन्नेत्याश्चर्यमेवेत्याह-सर्वमिति ॥ ४ ॥  
  
वेष्टितं वासनारज्ज्वा दीर्घसंसृति दामवत् ।  
वासनोद्वेष्टनेनैव तदिहोद्वेष्ट्यतेऽर्जुन ॥ ५ ॥  
  
दीर्घं संसृति भ्रमणं यत्र तथाविधं तज्जगच्चित्रं दामवत् प्रसृतया   
वासनारज्ज्वा वेष्टितं तच्चिद्व्योमापीह जगति वासनोद्वेष्टनादेवोद्वेष्ट्यत इत्यर्थः ॥   
५ ॥  
  
प्रतिबिम्बं यथादर्शे तथेदं ब्रह्मणि स्वयम् ।  
अगम्यं छेदभेदादेराधारानन्यतावशात् ॥ ६ ॥  
  
अस्य ज्ञानातिरिक्तोपायदुरुच्छेद्यताप्यधिष्ठानदार्ढ्यबलादेव न स्वत इत्याह##-  
  
अनन्यच्छेदभेदादि ब्रह्मणि ब्रह्मणाम्बरम् ।  
किं कथं कस्य केनैव च्छिद्यते वा क्व भिद्यते ॥ ७ ॥  
  
अतएव ब्रह्मानन्यतादर्शनबलादेव जगतः   
सर्वच्छेदभेदादिव्यवहारायोग्यतादर्शनेन सर्ववासनाः समूलमुच्छेद्या   
इत्याशयेनाह-अनन्यदिति । यदा ब्रह्मणि प्रतिभातं छेदभेदादिव्यवहारजातं   
तद्विषयीभूतं जगच्च ब्रह्मणा अनन्यत्सच्चिदम्बरमेव तदा केन कर्त्रा करणेन वा   
केन प्रकारेण कस्य फलस्यार्थे क्व देशे काले वा किं छिद्यते भिद्यते वा ।   
छेदादिव्यवहारवादानां ब्रह्मातिरिक्तविषयदर्शनादित्यर्थः ॥ ७ ॥  
  
तेनेह वासनाभावो बोधात्सम्पन्न एव ते ।  
यो न निर्वासनो नूनं सर्वधर्मपरोऽपि सन् ॥ ८ ॥  
  
तेनानेनोपायेन बोधात्ते वासनानामपि ब्रह्मातिरेकेणाभावः सम्पन्न एव ।   
ईदृग्ज्ञानाभावे तु वासनाबन्धो दुरुच्छेद एवेति प्रागुक्तं स्मारयति-य इति ॥ ८   
॥  
  
सर्वज्ञोऽप्यतिबद्धात्मा पञ्जरस्थो यथा हरिः ।  
यस्यास्ति वासनाबीजमत्यल्पं चितिभूमिगम् ॥ ९ ॥  
  
हरिः सिंहो हरितवर्णः शुको वा । अणुमात्रमपि वासना न स्थाप्या ।   
अनर्थसहस्रबीजत्वादित्याशयेनाह-यस्येति ॥ ९ ॥  
  
बृहत्सञ्जायते तस्य पुनः संसृतिकाननम् ।  
अभ्यासाद्धृदि रूढेन सत्यसम्बोधवह्निना ।  
निर्दग्धं वासनाबीजं न भूयः परिरोहति ॥ १० ॥  
  
निःशेषं दग्धम् ॥ १० ॥  
  
दग्धं [व्याख्यानुसारादत्र निर्दग्धवासनाबीजमिति पाठोऽपेक्षितः ।]   
तु वासनाबीजं न निमज्जति वस्तुषु ।  
सुखदुःखादिषु स्वच्छं पद्मपत्रमिवाम्भसि ॥ ११ ॥  
  
निर्दग्धानि वासनाबीजानि यस्य तथाविधं मनः ॥ ११ ॥  
  
शान्तात्मा विगतभयोज्झितामिताशो निर्वाणो गलितमहामनोविमोहः ।  
सम्यक्त्वं श्रुतमवगम्य पावनं तत्तिष्ठात्मन्यपहतिरेकशान्तिरूपः ॥ १२   
॥  
  
उक्तोपदेशक्रममुपसंहरन्नर्जुनं निर्वासनस्थितौ प्रतिष्ठापयति-शान्तात्मेति   
। हे अर्जुन त्वं उज्झिताः अमिता आशा येन तथाविधः सन् पावनं तत् प्रसिद्धं   
भगवद्गीतारूपं श्रुतं मदुपदेशं सम्यगवगम्य गलितमहामनोविमोहः सन्   
अपहतिरपगतबन्धुवधादिक्लेशो भूत्वा निर्वासनात्मनि शान्तात्मा गलितचित्त   
एकशान्तब्रह्मरूपः अतएव विगतभयो निर्वाणः परमनिर्वृतस्तिष्ठेत्यर्थः ॥ १२ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने   
अर्जुनविश्रान्तिवर्णनं नाम सप्तपञ्चाशः सर्गः ॥ ५७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अर्जुनविऽस्रान्तिवर्णनं नाम सप्तपञ्चाशः सर्गः ॥ ५७ ॥  
  
# ०५८
अष्टपञ्चाशः सर्गः ५८  
  
अर्जुन उवाच ।  
  
नष्टो मोहः स्मृतिर्लब्धा त्वत्प्रसादान्मयाच्युत ।  
स्थितोऽस्मि गतसन्देहः करिष्ये वचनं तव ॥ १ ॥  
  
तत्त्वबोधेन साविद्यवासनाक्षयसम्भवः ।  
इहोपपाद्यते तेनाप्यर्जुनस्य कृतार्थता ॥   
  
हे अच्युत त्वत्प्रसादात् अनुग्रहप्रयुक्तत्वदुपदेशान्मोहः सवासनाज्ञानं नष्टः ।   
विस्मृतकण्ठचामीकरस्येव स्वतःसिद्धात्मतत्त्वस्य स्मृतिरिव स्मृतिः   
साक्षात्कारो लब्धा तया च सर्वसन्देहबीजनाशाद्गतबन्धुवधादिकर्तृतासन्देहः   
स्थितोस्मि अतस्तत्त्वावस्थितिविषयं यथाप्राप्तव्यवहारकर्तव्यताविषयं च तव   
वचनं करिष्ये पालयिष्यामीत्यर्थः ॥ १ ॥  
  
श्रीभगवानुवाच ।  
  
वृत्तयो यदि बोधेन संशान्ता हृदये स्फुटम् ।  
तच्चित्तं शान्तमेवान्तर्विद्धि सत्त्वमुपागतम् ॥ २ ॥  
  
एवमर्जुनेन कृतार्थत्वे दर्शितेपि स्वोपदिष्टतत्त्वबोधेन   
समूलसर्ववासनाक्षयमुपपत्तिभिर्द्रढयिष्यन् श्रीभगवानुवाच-वृत्तय   
इत्यादिना । तत्त्वबोधेन हृदये रागादिवृत्तयो यदि सर्वात्मना शान्तास्तत्तर्हि   
सवासनात्मकं चित्तं शान्तं तत् सत्त्वं निर्वासनत्वमुपगतमिति विद्धि । तथा च   
श्रुतिः-यदा सर्वे प्रमुच्यन्ते कामा येऽस्य हृदि श्रिताः । अथ मर्त्योऽमृतो   
भवत्यत्र ब्रह्म समश्नुते इति ॥ २ ॥  
  
अत्र तच्चेत्यरहितं प्रत्यक्चेतननामक्रम् ।  
यत्त्वशेषविनिर्मुक्तं यत्सर्वं सर्वतश्च यत् ॥ ३ ॥  
  
अत्र अस्यां सत्त्वावस्थायां प्रत्यक्चेतनात्मकं यद्व्यवहारे सर्वं   
तत्त्वतस्त्वशेषविनिर्मुक्तं तद्ब्रह्म चेत्यरहितं भवतीति शेषः ॥ ३ ॥  
  
न केचन विदन्त्येते तत्पदं जागतादयः ।  
भूतलाद्गगनोड्डीनं विहङ्गममिवोन्नतम् ॥ ४ ॥  
  
जागताश्चक्षुरादयोऽज्ञजनाश्च [अयमादिशब्दार्थः ।] केचन तत्पदं न   
विदन्ति । उन्नतमूर्ध्वदेशगतम् ॥ ४ ॥  
  
प्रत्यक्चेतनमाभासं शुद्धं सङ्कल्पवर्जितम् ।  
अगम्यमेनमात्मानं विद्धि दूरं दृशामिव ॥ ५ ॥  
  
आभासं महाभूतादित्रयोदशबिघक्षेत्रावभासकम् । अगम्यमविषयम् । दृशां   
दूरमसन्निकृष्टमिव ॥ ५ ॥  
  
सर्वातीतं यदत्यच्छं विना शुद्धं स्ववासना ।  
न शक्नोति पदं द्रष्टुं जनदृष्टिरणूनिव ॥ ६ ॥  
  
तद्दर्शने च श्रवणाद्यवधृततद्भावनास्वभ्यस्ता निदिध्यासनाख्या   
आवश्यकीत्याह-सर्वातीतमिति । चित्स्वभावादत्यच्छम् । असङ्गत्वाच्छुद्धम् ॥ ६ ॥  
  
यत्प्राप्तौ सर्व एवेमे क्षीणा घटपटादयः ।  
वराकी वासना तत्र किं करोतु परे पदे ॥ ७ ॥  
  
यत्र घटादिस्थूलानामपि बाधस्तत्र परमसूक्ष्मवासनानां   
स्थितिरसम्भावितैवेत्याह-यत्प्राप्ताविति ॥ ७ ॥  
  
यथाऽनलगिरिं प्राप्य हिमलेशो विलीयते ।  
शुद्धमासाद्य चित्तत्त्वमविद्या लीयते तथा ॥ ८ ॥  
  
क्व वराकी रजस्तुच्छा वासना भोगबन्धनम् ।  
क्व पूरितजगज्जालश्चित्तत्त्वविपुलानिलः ॥ ९ ॥  
  
रजो रेणुरिव तुच्छा क्षुद्रा ॥ ९ ॥  
  
तावत्स्फुरत्यविद्येयं नानाकारविकारिणी ।  
यावन्न सम्परिज्ञातः शुद्धः स्वात्माऽयमात्मना ॥ १० ॥  
  
सर्वा दृश्यदृशः क्षीणाः स्वच्छतैवोदिता तथा ।  
नभसीव पदे तस्मिन्स्वात्मन्यखिलपूरणे ॥ ११ ॥  
  
स्वात्मनि स्वोदरे अखिलं पूरयति ग्रसति तथाविधे ॥ ११ ॥  
  
समग्राकाररूपं तत्समग्राकारवर्जितम् ।  
वागतीतं परं वस्तु केन नामोपमीयते ॥ १२ ॥  
  
समग्राकारः पूर्णता तद्रूपम् । समस्तैर्जगदाकारैर्वर्जितम् ॥ १२ ॥  
  
विषयविषविषूचिकामतस्त्वं निपुणमहंस्थितिवासनामपास्य ।  
अभिमतपरिहारमन्त्रयुक्त्या भव विभवो भगवान्भियामभूमिः ॥ १३ ॥  
  
हे अर्जुन त्वमतः पूर्णात्मदर्शनादेवाभिमतानां कामानां परिहारो   
निवृत्तिस्तल्लक्षणाया मन्त्रयुक्त्या विषयविषप्रयुक्तविषूचिकारूपां   
सदाप्रवृत्तिहेतुमहंस्थितिमन्तःकरणस्थां वासनां निपुणमपास्य विभवः   
विगतसंसारबन्धो भियां सर्वानर्थानामभूमिरभयस्वभावो भगवानहमेव   
भवेति सर्वभगवद्गीतार्थस्यान्ते सङ्ग्रहेणोपदेशः ॥ १३ ॥  
  
श्रीवसिष्ठ उवाच ।  
  
इति गदितवति त्रिलोकनाथे क्षणमिव मौनमुपस्थिते पुरस्तात् ।  
अथ मधुप इवाऽसिताब्जखण्डे वचनमुपैष्यति तत्र पाण्डुपुत्रः ॥ १४ ॥  
  
मौनमुपगम्य पुरस्तात्स्थिते सति ॥ १४ ॥  
  
अर्जुन उवाच ।  
  
परिगलितसमस्तशोकभारा परमुदयं भगवन्मतिर्गतेयम् ।  
मम तव वचनेन लोकभर्तुर्दिनपतिना परिबोधिताब्जिनीव ॥ १५ ॥  
  
इत्युक्त्वोत्थाय गाण्डीवधन्वा स हरिसारथिः ।  
अर्जुनो गतसन्देहो रणलीलां करिष्यति ॥ १६ ॥  
  
गाण्डीवं धनुर्यस्य सोऽर्जुनः । गाण्ड्यजगात्सञ्ज्ञायाम् इति मत्वर्थे वः ।   
धनुषश्च इत्यनङ् ॥ १६ ॥  
  
करिष्यति क्षतगजवाजिसारथिद्रुतक्षरद्रुधिरमहानदीं भुवम् ।  
शरोत्करप्रसरमहारजःस्थलीतिरोहितद्युमणिविलोचनां दिवम् ॥ १७ ॥  
  
सोऽर्जुनो भुवं क्षताः गजवाजिसारथयो द्रुताः शीघ्रं प्रवाहिता यासु तथाविधाः   
क्षरद्रुधिरमहानद्यो यस्यां तथाविधां करिष्यति । दिवं च   
शरोत्करप्रसरैर्महारजोनिर्मितस्थल्या च तिरोहितं द्युमणिः सूर्यस्तल्लक्षणं   
विलोचनं यस्यास्तथाविधां करिष्यतीत्यर्थः ॥ १७ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
अर्जुनोपाख्याने अर्जुनकृतार्थता नामाष्टपञ्चाशः सर्गः ॥ ५८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अर्जुनकृतार्थता नामाष्टपञ्चाशः सर्गः ॥ ५८ ॥  
  
अर्जुनोपाख्यानं समाप्तम् ।  
  
# ०५९
एकोनषष्टितमः सर्गः ५९  
  
श्रीवसिष्ठ उवाच ।  
  
एतां दृष्टिमवष्टभ्य राघवाऽघविनाशिनीम् ।  
तिष्ठ निःसङ्गसन्न्यासब्रह्मार्पणमयात्मकः ॥ १ ॥  
  
जीवन्मुक्तपदेऽस्पन्दा चेत्यमुक्ता चितः स्थितिः ।  
सुस्थिरा स्याद्यया दृष्ट्या सा दृष्टिरिह वर्ण्यते ॥   
  
अघविनाशिनीं सर्वपापक्षयकरीम् । निःसङ्गतालक्षणो यः सन्न्यासः   
सर्वत्यागस्त्वम्पदार्थशोधः सर्वजगतो ब्रह्मणि वाधलक्षणं यद्ब्रह्मार्पणं   
तत्पदार्थशोधस्तदुभयपरिशिष्टाखण्डमहावाक्यार्थसच्चिदानन्दैकरसभूमात्  
मा तिष्ठेत्यर्थः ॥ १ ॥  
  
यस्मिन्सर्वं यतः सर्वं यः सर्वं सर्वतश्च यः ।  
यश्च सर्वमयो नित्यमात्मानं विद्धि तं परम् ॥ २ ॥  
  
यस्मिन् सर्वं स्थितौ । यतः सर्वं सृष्टौ । यः सर्वं संहारे । सर्वतश्च यः   
कालत्रयेऽपि । एवं सर्वानित्यप्रपञ्चमयोऽपि यो नित्यः परस्तमेवात्मानं विद्धि न   
परिच्छिन्नस्वभावमित्यर्थः ॥ २ ॥  
  
दूरस्थमप्यदूरस्थं सर्वगं तत्स्थमेव च ।  
तत्स्थः सत्तामवाप्नोषि तदेवास्यस्तसंशयः ॥ ३ ॥  
  
सर्वप्रपञ्चबहिर्भावाद्दूरस्थमपि सर्वान्तरत्वात्सर्वस्यादूरस्थम् ।   
एवमाकाशवत्सर्वगमपि तत्स्थं जातिवत्तत्तद्वस्तुपर्याप्तमेव । इत्थं   
सर्वप्रकारेणापि तदेवैकमस्ति नान्यदिति सिद्धे त्वं परिच्छिन्नरूपेणापि   
तस्मिंस्तिष्ठसीति तत्स्थस्तत्सत्तयैव सत्तामवाप्नोषि न स्वातन्त्र्येण । एवं सति किं तव   
परिच्छेदामिमानेन स एवापरिच्छिन्नसन्मात्रस्त्वमसि । अतोऽस्तपरिच्छेद्संशयो   
भवेत्यर्थः ॥ ३ ॥  
  
यत्संवेद्यविनिर्मुक्तं संवेदनमनिर्मितम् ।  
चेत्यमुक्तं चिदाभासं तद्विद्धि परमं पदम् ॥ ४ ॥  
  
द्विविधं हि चिदात्मनो रूपं विवेकिमिरनुभूयते । एकं चित्ततद्वृत्तिप्रतिबिम्बितं   
चेत्यार्थप्रथारूपं चित्तनिर्मितम् । अपरं च   
चित्ततद्वृत्तितद्विषयाणामागमापायादिसर्वावस्थासाक्षिसंविद्रूपमनिर्मितं   
नित्यसिद्धम् । तदुभयमपि चेत्येन संवेद्यं त्रिपुट्या च विनिर्मुक्तं चेत्तत्परमं   
पदं ब्रह्मैव सम्पन्नमिति विद्धीत्यर्थः ॥ ४ ॥  
  
सा परा परमा काष्ठा सा दृशां दृगनुत्तमा ।   
सा महिम्नां च महिमा गुरूणां सा तथा गुरुः ॥ ५ ॥  
  
सा चेत्यसंवेद्यविनिर्मुक्तसंवित्स्थितिः । यतो वाचो निवर्तन्ते इत्यादिश्रुतिप्रोक्ता   
आनन्दोत्कर्षपरम्परायाः परमा काष्ठा । महिम्नां महत्त्वानाम् । गुरूणां   
मान्यानां परमा गुरुः । नातः परमस्तीत्यर्थः ॥ ५ ॥  
  
स आत्मा तच्च विज्ञानं स शून्यं ब्रह्म तत्परम् ।  
तच्छ्रेयः स शिव शान्तः सा विद्या सा परा स्थितिः ॥ ६ ॥  
  
योऽयमन्तश्चितेरात्मा सर्वानुभवरूपकः ।  
यत्र स्वदन्ते सर्वाणि स्वात्मद्रव्याणि सत्तया ॥ ७ ॥  
  
स जगत्तिलतैलात्मा स जगद्गृहदीपकः ।  
स जगत्पादपरसः स जगत्पशुपालकः ॥ ८ ॥  
  
सैव सर्वजगत्सार इत्याह-स इत्यादिना ॥ ८ ॥  
  
स तन्तुर्भूतमुक्तानां परिप्रोतहृदम्बरः ।  
स भूतमरिचौघानां परमा तीक्ष्णता तथा ॥ ९ ॥  
  
स पदार्थे पदार्थत्वं स तत्त्वं यदनुत्तमम् ।  
स सतो वस्तुनः सत्त्वमसत्त्वं वा सतः स्वतः ॥ १० ॥  
  
स एव सर्वपदार्थानामसाधारणं स्वरूपमित्याह-स इति । सत्त्वं सम्यक्त्वम् ॥   
१० ॥  
  
यः स्ववित्तिविचित्रेण स्वयमात्मैव लभ्यते ।  
सर्व एव जगद्भावा अविचारेण चारवः ॥ ११ ॥  
  
स कः । यः स्वस्य वित्तिस्तात्त्विकरूपेण बोधस्तद्रूपेण विचित्रेणालौकिकेनोपायेन सर्वं   
स्वयमात्मैव नान्यदिति लभ्यत इत्यर्थः ॥ ११ ॥  
  
अविद्यमानाः सद्भावा विचारविशरारवः ।  
अहमादौ जगज्जाले मिथ्याभ्रमभरात्मनि ॥ १२ ॥  
  
सतः परमात्मनो भावा विकल्पा विचारविशरारव इत्युक्तं तत्र कीदृशेन विचारेण   
जगद्भावा विशीर्यन्ते तं दर्शयति-अहमित्यादिना ॥ १२ ॥  
  
को नु भूत्वाऽनुबध्नामि वृत्तिं कथमवाप धीः ।  
आद्यमध्यान्तमानानि सङ्कल्पकलनान्यहम् ॥ १३ ॥  
  
वृत्तिमास्थाम् । ननु धीरेव शुद्धस्यापि तव आस्थाबन्धे निमित्तं भविष्यति ।   
तत्राह-कथमिति । धीर्बुद्धिरप्यसङ्गाद्वयं मां कथमवाप । तत्प्राप्तौ नास्ति   
हेतुरित्यर्थः । प्राप्नोति वा सा तथापि तत्कृता आदिमध्यान्तादिपरिच्छेदाः   
सङ्कल्पकलनानि चाहमेव न मद्व्यतिरेकेण सन्तीति विचारे ब्रह्मणो मे   
नेयत्ताप्रसक्तिरित्याशयेनाह-आद्येति ॥ १३ ॥  
  
ब्रह्माकाशमनाद्यन्तं केवेयत्ता ममात्मनः ।  
इति निश्चयवानन्तः सम्यग्व्यवहृतिर्बहिः ॥ १४ ॥  
  
एवं विचारवतो लोकशास्त्राविरुद्धव्यवहारकालेऽपि सा स्थितिर्नापैतीयाशयेनाह##-  
  
उदयास्तमयोन्मुक्तस्थितिरन्तः स सर्वदा ।  
नास्तमेति न चोदेति मनः समसमस्थितम् ॥ १५ ॥  
  
यस्य मनः समेभ्योपि समे ब्रह्मणि स्थितं स महात्मा सर्वदा   
अन्तरुदयास्तमयोन्मुक्तस्थितिरिति परेणान्वयः ॥ १५ ॥  
  
यस्य खस्येव शून्यत्वं स महात्मेह तद्वपुः ।  
भावाद्वैतपदारूढः सुषुप्तपरया धिया ॥ १६ ॥  
  
व्यवहारकाले तादृशस्थित्यप्रच्युतावुपपत्तिमाह-भावेति । यतोऽयं   
भावनयैत्राद्वयपदारूढो न व्यवहारत इत्यर्थः । तथाचाहुः भावाद्वैतं सदा   
कुर्यात्क्रियाद्वैतं न कर्हिचित् । अद्वैतं त्रिषु लोकेषु नाद्वैतं गुरुणा सह ॥ इति ॥ १६ ॥  
  
व्यवहार्यपि सङ्क्षोभं नैत्यादर्शनरो यथा ।  
आदर्शपुरुषस्येव व्यवहारवतोऽपि च ॥ १७ ॥  
  
न यस्य हृदयोल्लेखो मनागपि स मुक्तिभाक् ।  
अविभागमिवादर्शे चिन्मणौ प्रतिबिम्बति ॥ १८ ॥  
  
हृदयोल्लेखो मानापमानादिदुःखम् । कथं तस्मिंश्चिन्मणौ जीवन्मुक्ते   
व्यवहारः प्रसरति तत्रादर्श एव दृष्टान्त इत्याह-अविभागमिति । इवकारो   
भिन्नक्रमः । यथा आदर्शं दृश्यमानो जनव्यवहारः अविभागमादर्शस्य   
वैचित्र्यविभागविकारमकृत्वैव प्रतिबिम्बति तद्वच्चिन्मणावपीत्यर्थः ॥ १८ ॥  
  
चितेः परमनैर्मल्याद्व्यवहारो यथा गतः ।  
चिच्चमत्कृतिरेवेयं जगदित्यवभासते ॥ १९ ॥  
  
नेहास्त्यैक्यं न च द्वित्वं ममादेशोऽपि तन्मयः ।  
वाच्यवाचकशिष्येहागुरुवाक्यैश्चमत्कृतैः ॥ २० ॥  
  
वाच्यवाचकशिष्यतदीहागुरुतद्वाक्याद्याख्यानकल्पनाचमत्कारैर्मम   
आदेशस्त्वदुपदेशोऽपि तन्मयश्चिन्मय एव ॥ २० ॥  
  
आत्मनात्मनि शान्तैव चिच्चमत्कुरुते चिति ।  
चित्प्रस्पन्दो हि संसारस्तदस्पन्दः परं पदम् ॥ २१ ॥  
  
चमत्कुरुते विवर्तते । प्रस्पन्दो विवर्त एव ॥ २१ ॥  
  
चित्स्पन्दशमनेनेयन्न् परिशाम्यति संसृतिः ।  
महाचित्ते नतेऽर्थ्ॐऽशभावा यो भावनाक्षयः ॥ २२ ॥  
  
ते तव महति अपरिच्छिन्ने ब्रह्माकारे चित्ते नते परिणते सति यः अंशभावस्य   
जीवजगल्लक्षणैकदेशभावस्य योऽपगमः सोऽर्थः परमपुरुषार्थः स एव   
भावनाक्षयो वासनाक्षयश्चेत्यर्थः ॥ २२ ॥  
  
असन्नपि स्वभावं तत्संवित्स्पन्द उदाहृतम् ।  
शून्यत्वमजडं यत्तत्परमाहुश्चितेर्वपुः ॥ २३ ॥  
  
यद्यस्माद्धेतोः असन्नपि संवित्स्पन्द उदाहृतं जडस्वभावमापादयति   
तत्तस्माद्धेतोः स्पन्दशून्यत्वमेव अजडं तत्परमं चितेर्वपुः   
स्वरूपमित्यनुभवनिष्ठा आहुः ॥ २३ ॥  
  
तत्त्वेन भावनायत्ता संसृतिः सानुभूयते ।  
अभावनामात्रलयात्सा च निःसाररूपिणी ॥ २४ ॥  
  
अनात्मदर्शनरूपा या संसृतिःइ सा अनात्मजगदाकारस्य तत्त्वेन याथार्थ्येन या   
भावना तदायत्ता तथैवानुभूयते । तदभावनामात्रेण भावनालयात्सा   
जीवन्मुक्तसंसृतिर्दग्धपटवन्निःसाररूपिणी न बन्धक्षमेत्यर्थः ॥ २४ ॥  
  
केवलं केवलीभावात्तद्रूपा सैव शिष्यते ।  
चित्स्पन्दमेव संसारचक्रप्रवहणं विदुः ॥ २५ ॥  
  
कथं तर्हि जीवन्मुक्तौ सा शिष्यते तदाह-केवलमिति ।   
केवलीभावान्निःस्पन्दचिन्मात्रीभावात्सा संसृतिस्तद्रूपा चिद्रूपैव शिष्यते   
अतश्चित्स्पन्दमेव मातृमानादिरूपं संसारमाहुरित्यर्थः ॥ २५ ॥  
  
मातृमानप्रमेयादि कटकादीव हेमनि ।  
पृथगस्ति न च स्पन्दश्चितेर्या संसृतिर्भवेत् ॥ २६ ॥  
  
स च न चितः पृथगस्तीत्यबोध एव संसृतिः पर्यवस्यति ॥ २६ ॥  
  
चित्तमेव चितिस्पन्दस्तदबोधो हि संसृतिः ।  
अबोधमात्रे चित्स्पन्दः कटकत्वमिवोत्थितम् ॥ २७ ॥  
  
बोधमात्रविलीनेऽस्मिञ्छुद्धा चिद्राम शिष्यते ।  
स्वभावबोधमात्रेण क्षीयते भोगवासना ॥ २८ ॥  
  
स्वभावः स्वात्मतत्त्वं तद्बोधमात्रेण ॥ २८ ॥  
  
भोगाभावनमेवेह परमं ज्ञत्वलक्षणम् ।  
इतो नाभिमताः सर्वे ज्ञस्य भोगाः स्वभावतः ॥ २९ ॥  
  
भोगवासनाक्षयात्सहजसिद्धभोगानामचिन्तनमेव ज्ञत्वस्य जीवन्मुक्तताया   
लक्षणम् । कुतोऽसौ भोगान्न भावयति तत्राह-इत इति ॥ २९ ॥  
  
भवन्ति कोऽतितृप्तो हि दुरन्नं किल वाञ्छति ।  
एतदेव परं विद्धि ज्ञत्वस्यापरलक्षणम् ॥ ३० ॥  
  
भवन्तीति पूर्वान्वयि । को न भूत्वेत्यादिना वर्णितेभ्यो विवेकादिलक्षणेभ्यः अपरं   
लक्षणम् ॥ ३० ॥  
  
स्वभावेनैव भोगानां यत्किलानमिवाञ्छनम् ।  
चित्तत्स्पन्दैव सर्वात्मरूपिण्यस्तीति निश्चयः ॥ ३१ ॥  
  
इदानीं लक्षणान्तरमाह-चिदिति । मदीयात्मचिदेव तेन भोक्तृभोग्यभोगाकारेण   
स्पन्दते इति तत्स्पन्दा भूत्वा सर्वात्मरूपिणी अस्तीति योऽन्तर्निश्चयः स्वभ्यासः सन्   
प्ररूढः स एव ज्ञत्वलक्षणमित्यर्थः ॥ ३१ ॥  
  
योऽन्तः प्ररूढः स्वभ्यासो ज्ञत्वशब्देन स स्मृतः ।  
यो न भुङ्क्ते भुज्यमानानपि भोगान्स बुद्धिमान् ।  
लोकानुरोधसिद्ध्यर्थं स हन्ति लगुडैर्नभः ॥ ३२ ॥  
  
या तु तस्य सर्वजनवद्देहधारणनिमित्ते भोगे प्रवृत्तिः सा वृथा चेष्टैवेत्याह##-  
बुद्धिमांस्तत्त्ववित् भ्रान्त्या नभोहननप्रसक्तलोकानुरोधसिद्ध्यर्थं स्वयमपि   
लगुडैर्नभो हन्ति तद्वत्तस्य वृथा चेष्टैव सेत्यर्थः ॥ ३२ ॥  
  
विना कृत्रिमया बुद्ध्या न सिद्धिरवगम्यते ॥ ३३ ॥  
  
ननु सा यदि वृथा चेष्टा तर्हि सर्वजनभोक्तृभोग्यभोगाकारपरिणतात्मचिदेव   
सर्वात्मरूपेति प्रागुक्तबुद्धिरपि सर्वजननभोलगुडहननं   
मदीयमेवेतिवद्भ्रान्तिबुद्धिन्वात्कृत्रिमैवेति सा कथं लक्षणन्वेनोक्ता तत्राह##-  
सर्वात्मभावदर्शनं परिच्छिन्नात्मदृष्टिनिरासद्वारा तत्त्वावगमोपयुक्तमिति   
तल्लक्षणमुक्तमित्यर्थ ॥ ३३ ॥  
  
क्वचिदात्मावलोके च स्वाङ्गावदलनैरपि ।  
चिच्चेत्यं चेत्यकोटिस्था तावत्पश्यति विभ्रमम् ॥ ३४ ॥  
  
तर्हि देहात्मबुद्धिनिरासद्वारा तत्त्वदर्शनोपयोगित्वात्   
हस्तगदादिस्वाङ्गानामवदलनादिसाहसक्रियापि तल्लक्षणं किं न स्यात्तत्राह##-  
सर्वात्मतादर्शनवत्स्वात्मावलोके उपयोगः प्रसिद्ध स्यात्तदा तदपि लक्षणं   
स्यान्नतु तदस्तीत्यर्थः । अथवा अकृत्रिमयेति च्छेदः । आत्मावलोके स्वरूपाविर्भावे   
अकृत्रिमयाऽपरिच्छिन्नाकारशून्यया अखण्डब्रह्माकारबुद्ध्या विना   
स्वाङ्गावदलनैः स्वाङ्गावदलनसदृशसाहसकोटिभिरपि सिद्धिरूपयोगो   
नावगम्यत इत्यर्थः । तत्कुतस्तत्राह-चिदिति त्रिभिः । इयं चित् यावदबोधात्मा   
अज्ञानच्छन्ना भवति तावच्चेत्यकोटिस्था स्वप्रकाशबुद्ध्यादिकोट्यनुप्रविष्टा सती   
स्वयमपि स्पन्दरूपिणीव भूत्वा चेत्यं बाह्यविषयं प्रतिस्पन्दते तेन विभ्रमं   
पश्यति ॥ ३४ ॥  
  
इदं यावदबोधात्मा स्पन्दते स्पन्दरूपिणी ।  
सम्यग्बोधोदयोन्तः स्यात्स्पन्दास्पन्ददशाक्रमः ॥ ३५ ॥  
  
यदा अन्तः सम्यग्बोधोदयः स्यात्तदा स्पदास्पन्ददशाक्रमः साभिधानकः   
स्वनाम्ना सह क्वापि याति बाध्यत इत्यर्थः ॥ ३५ ॥  
  
क्वापि याति च संशान्तदीपवत्साभिधानकः ।  
चितः प्रशान्तरूपाया दीपिकायाः स्वभावतः ॥ ३६ ॥  
  
स्पन्दास्पन्दमयी नेह कथैवास्ति मनागपि ।  
यदस्पन्दस्य मरुतो न सन्नासन्न मध्यगम् ॥ ३७ ॥  
  
आत्यन्तिकप्राणचेष्टोपरमोऽपि स एवेत्याह-यदिति । मध्यगमनिर्वचनीयमपि रूपं   
यन्न ॥ ३७ ॥  
  
रूपं तदेवासंवित्तिस्पन्दायाः प्रशमं चितेः ।  
अभिन्नः स्याच्चितः स्पन्दः शुद्धचित्स्फाररूपधृक् ॥ ३८ ॥  
  
न विद्यते असंवित्तिरज्ञानं स्पन्दश्च यस्याश्चितेः । प्रथमं मोक्षाख्यं   
विदुरित्यर्थः । यदा चित्तात्मा चितः स्पन्दः शुद्धचितः स्फाररूपं ब्रह्माकार स्तस्य   
धृग्भवति तदा न वन्धाय न माक्षाय ॥ ३८ ॥  
  
न बन्धाय न मोक्षाय स्थित आत्मनि केवलम् ।  
चिच्चेन्निरर्थसंवित्तिनिर्वाणे न च विन्दते ॥ ३९ ॥  
  
चित् निरर्थे व्यर्थे संवित्तिश्चित्ताकारो निर्वाणं तदुपरमश्च ते द्वे दशे न विन्दते चेत्   
॥ ३९ ॥  
  
तद्बन्धमोक्षपक्षादेर्नामापीह न विद्यते ।  
मोक्षोऽस्त्वित्येव बोधोऽन्तः पूर्णता क्षयकारणम् ॥ ४० ॥  
  
तत्तर्हि ॥ ४० ॥  
  
समास्त्वित्यपि बन्धस्ते श्रेयोऽसंवेदनं परम् ।  
यदनाभासमजडं तद्विद्धि परमं पदम् ॥ ४१ ॥  
  
स मोक्षो मास्तु समा निर्विक्षेपा चिदस्त्विति वा इच्छापि बन्धः । किं तर्हि   
श्रेयस्तदाह-श्रेय इति सपादेनार्धद्वयेन ॥ ४१ ॥  
  
चितः स्वरूपं संस्थानमचेत्योन्मुखतात्मकम् ।  
यः सङ्कल्पनशब्दार्थरूपः स्पन्दो महाचितः ॥ ४२ ॥  
  
कस्तर्हि बन्धमोक्षादिकव्यवहारार्हः पदार्थस्तमाह-य इति ॥ ४२ ॥  
  
बन्धमोक्षादिकार्होऽसौ प्रेक्ष्यमाणः प्रणश्यति ।  
प्रेक्षणादेव संशान्ते त्वहम्भावे निरास्पदे ॥ ४३ ॥  
  
न विद्मः केन किं कस्य बध्यते वाथ मुच्यते ।  
सङ्कल्प एव रचिते बुधश्चेदविभागवान् ॥ ४४ ॥  
  
कस्तर्हि चितः सङ्कल्पस्पन्दत्यागे उपायस्तमाह-सङ्कल्प एवेति । बुधो विवेकी   
स्वरचिते सङ्कल्प एव चेदिदं मया सङ्कल्पितमिदं नेति पूर्वापरविमर्शेन   
विभागं जहाति तत्तर्हि जातोपि सङ्कल्पो बहिःस्पन्दजननाक्षमो वृथा   
नश्यतीत्यर्थादेव सर्वमवारितमसङ्कल्पमस्पन्दं च जातमेवेत्यर्थः ॥ ४४ ॥  
  
तदसङ्कल्पमस्पन्दं सर्वं जातमवारितम् ।  
स्पन्दे स्पन्दमये वाते तन्मयत्वात्सदा चिता ॥ ४५ ॥  
  
एवं चिता प्रबुद्धचैतन्येन स्पन्दे सङ्क्षीणे स्पन्दमये वाते च सङ्क्षीणे सति   
तन्मूलः संसारोऽपि क्षीण एवेत्याह-स्पन्दे इति ॥ ४५ ॥  
  
सङ्क्षीणे न च संसारो निस्पन्दे चिद्घने स्थिते ।  
चित्तेज एव चित्स्पन्द इति बुद्धे निरन्तरम् ॥ ४६ ॥  
  
अथवा चित्प्रकाशव्यतिरेकेण स्पन्दोऽन्यो नास्तीति दर्शनादपि तन्निवृत्तिरित्याह-चिदिति   
॥ ४६ ॥  
  
व्यतिरिक्तश्चितः स्पन्दो न किञ्चिदवशिष्यते ।  
न ज्ञो मोहमुपादत्ते सर्वगत्वात्स्वसंविदः ॥ ४७ ॥  
  
मोहं स्वचलनादिभ्रमम् ॥ ४७ ॥  
  
यत्रोदेति प्रसभमनिशं सर्गसंवित्तिसत्ता यस्मिन्नेते सकलकलनाकारपङ्का   
गलन्ति ।  
उद्यन्त्येते स्वदनसुभगं यत्र सर्वोपलम्भा ध्यानेनैवं तमवगमय   
प्रत्यगात्मानमन्तः ॥ ४८ ॥  
  
अनिशं यस्मिन् प्रसभं वार्यमाणा अपि बलात् सर्वजगदाकारोपलम्भाः स्वदनं   
तत्प्रयुक्तानन्दास्वादस्तेन सुभगं यथा स्यात्तथा उद्यन्ति उत्पद्यन्ते । तथा   
उक्तसर्वसंवित्तीनां सत्तास्थितिरपि यत्रोदेति । एते उक्तसंवित्तिरूपाः   
सकलकलनाकारपङ्का यस्मिन्गलन्ति लीयन्ते च तं प्रत्यगात्मानमेवमुक्तप्रकारेण   
ध्यानेन विचारेणावगमय पश्येत्यर्थः ॥ ४८ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
प्रत्यगात्मावबोधो नामैकोनषष्टितमः सर्गः ॥ ५९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
प्रत्यगात्मावबोधो नामैकोनषष्टितमः सर्गः ॥ ५९ ॥  
  
# ०६०
षष्टितमः सर्गः ६०  
  
श्रीवसिष्ठ उवाच ।  
  
एवमाद्यं परं तत्त्वं चिद्घनं परमं पदम् ।  
तत्स्था एते महारूपा ब्रह्मविष्णुहरादयः ॥ १ ॥  
  
अद्वितीयस्य शुद्धस्य परस्य निजमायया ।  
सर्वाकारैः स्थितिरिह विभूतिरुपदिश्यते ॥   
  
वर्णितब्रह्मणो विभूतीः प्रपञ्चयिष्यंस्तत्र मुख्यान्प्रथमं निर्दिशति##-  
मानुषादिहरान्तेष्विति भावः ॥ १ ॥  
  
विभूतिभिः स्फुरन्त्युच्चैर्जनास्तुष्टा नृपा इव ।  
आकाशगमनाद्याभिः क्रीडाभिः क्रीड्यते चिरम् ॥ २ ॥  
  
नृपा मानुषानन्दविभवपूर्णा इवेति   
तैत्तिरीयश्रुतिदर्शितानन्दोत्कर्षक्रमप्रथमभूमिकानिर्देशः । तदुक्तभूमिकासु   
सुखोत्कर्षमाह-आकाशेति । क्रीड्यते तत्स्थेनैव जनेनेति परेणान्वयः ॥ २ ॥  
  
तत्स्थेनैव जनेनेह स्वर्गे स्वर्गौकसो [स्वर्गौकसा यथा इत्युभयत्र पाठः   
।] यथा ।  
तत्प्राप्याङ्ग न म्रियते तत्प्राप्याङ्ग न शोच्यते ॥ ३ ॥  
  
तस्मिन्ब्रह्मणि आनन्दस्फूर्तिविरोधिमालिन्यक्षयतारतम्येन तिष्ठतीति तत्स्थो   
मनुष्यगन्धर्वादिर्जनस्तेन । स्वर्गौकसो [स्वर्गौकसा य्था इत्युभयत्र पाठः ।  
] यथेति तदुत्तरगन्धर्वाद्युत्तरभूमिकोदाहरणार्थम् ।   
तत्सर्वानन्दोत्कर्षावधिभूतं ब्रह्म तत्त्वबोधेन प्राप्य । अङ्गेति सम्बोधने ॥ ३ ॥  
  
तत्प्राप्य जीव्यते नाङ्ग तत्प्राप्याङ्ग न रुध्यते ।  
अपारपरमाकाशरूपिणः परमात्मनः ॥ ४ ॥  
  
न जीव्यते प्राणधारणनिमित्तैरशनायादिभिर्न पीड्यते । न रुध्यते कुड्यादिभिः ॥ ४ ॥  
  
सत्तासामान्यरूपं चेन्मनागपि विभाव्यते ।  
तत्त्वं निमेषमात्रेण जन्तुर्मुक्तमना मुनिः ।  
कुर्वन्संसारकर्माणि न भूयः परितप्यसे ॥ ५ ॥  
  
तत्तत्त्वं जन्तुः साधारणजन्तुशरीरोऽपि यदि स्यात्तथापि न परितप्यसे किं   
पुनरुत्तमशरीर इत्युत्तरेणान्वयः ॥ ५ ॥  
  
श्रीराम उवाच ।  
  
मनो बुद्धिरहङ्कारश्चित्तं यत्र क्षयं गतम् ।  
सत्तासामान्यमाभातं मनस्वी स किमुच्यते ॥ ६ ॥  
  
यद्विभावनाज्जन्तुर्न परितप्यते तत्सत्तासामान्यरूपं किं निर्विशेषमुत सविशेषम् ।   
आद्ये तस्य विभूतिवर्णनगसङ्गतम् । द्वितीये तत्प्राप्य जन्तुर्न परितप्यते   
इत्यात्यन्तिकपरितापोच्छेदवर्णनमयुक्तमित्याशयेन रामः पृच्छति-मन इति ।   
मनोबुद्ध्यासि सर्वद्वैतं यत्र क्षयं गतं तन्निर्विशेषमाभातं   
पूर्णचिन्मात्रमेव सत्तासामान्यमिति त्वयोच्यते उत मनस्वी मन##-  
  
श्रीवसिष्ठ उवाच ।  
  
यद्ब्रह्म सर्वदेहस्थं भुङ्क्ते पिबति वल्गति ।  
आदत्ते विनिहन्त्यन्तः संवित्संवेद्यवर्जितम् ॥ ७ ॥  
  
नात्र प्रपञ्चबाधोत्तरपरिशिष्टनिर्विशेषमिति वा तत्पूर्वकालिकं सविशेषमिति वा   
विभज्य सत्तासामान्यमुक्तं किन्तु सर्वजीवभावेष्वीश्वरभावे मुक्तौ च   
यदनुस्यूतमखण्डदण्डायमानं सन्मात्रं तदेवोक्तं तदेव जगतस्तत्त्वम् । तत्र   
तु त्वदभिप्रेतो न कश्चिद्विरोध इत्याशयेन वसिष्ठः समाधत्ते-यदिति ।   
आदत्तेऽन्तर्जाग्रत्स्वप्नसर्गकाले । विनिहन्ति सुषुप्तिप्रलययोः । संविन्संवेद्यवर्जितं   
तुरीयतायाम् ॥ ७ ॥  
  
तत्सर्वगतमाद्यन्तरहितं स्थितमर्जितम् ।  
सत्तासामान्यमखिलं वस्तुतत्त्वमिहोच्यते ॥ ८ ॥  
  
स्थितमेव् कण्ठवामीकरवद्बोधेनार्जितम् ॥ ८ ॥  
  
तत्स्थितं खतया व्योम्नि शब्दे शब्दतया स्थितम् ।  
स्पर्शे स्थितं स्पर्शतया त्वचि तत्त्वक्तया स्थितम् ॥ ९ ॥  
  
तदेव वियदादिकार्यानुस्यूतं तद्विभूतितयोपवर्ण्यते   
सार्वात्म्यप्रदर्शनायेत्याह-तदित्यादिना ॥ ९ ॥  
  
रसे लीनं रसतया रसनायां तु तत्तया ।  
रूपे रूपतया दृष्टं नेत्रे लीनं च दृक्तया ॥ १० ॥  
  
तत्तया रसनेन्द्रियतया । नेत्रे चक्षुरिन्द्रिये ॥ १० ॥  
  
घ्राणे घ्राणतया दृष्टं गन्धे गन्धतयोदितम् ।  
पुष्टं कायतया काये भूमावपि च भूतया ॥ ११ ॥  
  
पयस्तया च पयसि वायौ वायुतया स्थितम् ।  
तेजस्तया तेजसि च बुद्धौ बुद्धितया गतम् ॥ १२ ॥  
  
मनस्तया मनस्यन्तरहङ्कृत्याप्यहङ्कृतौ ।  
रूढं संविदि संवित्त्या चित्ते चित्ततयोत्थितम् ॥ १३ ॥  
  
अहङ्कृत्या अहङ्कारतया । संविदि बुद्धौ । संवित्त्या बुद्धितया ॥ १३ ॥  
  
वृक्षे वृक्षतया लग्नं पटे पटतयोदितम् ।  
घटे घटतया रूढं वटे वटतयोत्थितम् ॥ १४ ॥  
  
स्थावरे स्थावरत्वेन जङ्गमत्वेन जङ्गमे ।  
पाषाणत्वेन पाषाणे चेतनत्वेन चेतने ॥ १५ ॥  
  
चेतने चतुर्विधभूतेषु ॥ १५ ॥  
  
अमरेष्वमरत्वेन नरत्वेन नरेषु च ।  
तिर्यक्त्वेन च तिर्यक्षु क्रिमित्वेन क्रिमिस्थितौ ॥ १६ ॥  
  
तत्र विशेषाकारसत्तापि तदेवेत्याह-अमरेष्विति ॥ १६ ॥  
  
कालक्रमे कालतया ऋतावृतुतया तथा ।  
त्रुटिक्षणनिमेषादौ संस्थितस्तत्तया विभुः ॥ १७ ॥  
  
कालस्य क्रमे युगसंवत्सरत्वादिभेदे । ऋतावित्यादिस्तत्प्रपञ्चः ॥ १७ ॥  
  
शुक्ले शुक्लतया जातं कृष्णे कृष्णतया स्थितम् ।  
क्रियासु स्पन्दरूपेण नियतौ नियमेन च ॥ १८ ॥  
  
नियमेन नियतितया ॥ १८ ॥  
  
संस्थितः संस्थितौ स्थित्या नाशे नाशतया स्थितः ।  
उत्पत्तिरूपेणोत्पत्तावास्थितः परमेश्वरः ॥ १९ ॥  
  
बाल्येन बाल्ये विश्रान्तो यौवने यौवनेन च ।  
जरसा च जरारूपे मरणे मरणेन च ॥ २० ॥  
  
बाल्येनेत्यादयो भावप्रधाननिर्देशः ॥ २० ॥  
  
इति सर्वपदार्थानामभिन्नः परमेश्वरः ।  
कल्लोलसीकरोर्मीणामब्धाविव पयोभरः ॥ २१ ॥  
  
पयोभरो जलसामान्यमिव ॥ २१ ॥  
  
नानातैषां त्वसत्यैव सत्येनानेन चैव हि ।  
कल्पिता चित्स्वभावेन वेतालः शिशुना यथा ॥ २२ ॥  
  
कथमयमेवैको नानात्वेन स्थित इति चेत्स्वाज्ञानभ्रान्तिकल्पनयैव न वस्तुत   
इत्याह-नानातेति ॥ २२ ॥  
  
सर्वत्र संस्थितिमता विगतामयेन व्याप्तं मयेदमखिलं विविधैर्विलासैः ।  
चिद्रूपिणैव कलना कलितात्मनेति मत्वोपशान्तमतिरास्स्व सुखं महात्मन् ॥ २३ ॥  
  
श्रीवाल्मीकिरुवाच ।  
  
इत्युक्तवत्यथ मुनौ दिवसो जगाम सायन्तनाय विधयेऽस्तमिनो जगाम ।  
स्नातुं सभा कृतनमस्करणा जगाम श्यामाक्षये रविकरैश्च सहाजगाम ॥   
२४ ॥  
  
हे महात्मन् सर्वत्र संस्थितिमता चिद्रूपिणा मया आत्मना स्वेनैवेयं जगत्कलना   
कलिता कल्पिता । इदमखिलं मयैव विविधैर्विलाप्तैर्व्याप्तं ममैवेयं विभूतिर्न   
मद्व्यतिरिक्तं किञ्चिदस्तीति मत्वा उपशान्ता मतिर्यस्य तथाभूत आस्स्व । स्वमहिन्नि   
तिष्ठेत्यर्थः ॥ २३ ॥ २४ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
विभूतियोगोपदेशो नाम षष्टितमः सर्गः ॥ ६० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
विभूतियोगोपदेशो नाम षष्टितमः सर्गः ॥ ६० ॥  
  
षोडशो दिवसः ॥ १६ ॥  
  
# ०६१
एकषष्टितमः सर्गः ६१  
  
श्रीराम उवाच ।  
  
यथास्माकं मुने स्वप्नपुरपत्तनमण्डलम् ।  
तथैव पद्मजादीनां यदि देहपरिग्रहः ॥ १ ॥  
  
इह प्रसाध्यते युक्त्या स्वप्नमायासमं जगत् ।  
सर्वत्र चाविरोधेन भ्रान्त्या सर्वस्य सम्भवः ॥   
  
यदि सर्व जगत्परमात्मनः स्वप्नसदृशी भ्रान्तिकल्पितविभूतिस्तर्हि ब्रह्मादिदृशा   
स्वप्नवद्भ्रान्तिरित्येव भासते । अस्मदादिदृशा तु न स्वप्नतुल्यः किन्तु दृढतरः   
सत्य इत्येव भासत इति वैषम्ये को हेतुः । न च दीर्घकालानुवृत्त्यास्माकं तथा   
भातीति तत्समाधानं युक्तम् । ब्रह्मादीनां परार्धद्वयायुषां ततोपि चिरकालं   
संसारानुवृत्त्या सत्यतादार्ढ्याधिक्यापत्तेरित्याशयेन रामः पृच्छति##-  
  
तथैवेदं च सञ्जातं यदि सर्वमसन्मयम् ।  
तदस्माकं दृढतरः प्रत्ययः कथमुत्थितः ॥ २ ॥  
  
अस्माकं अस्माकमेव प्रपञ्चे दृढतरः सत्यताप्रत्ययः कथमुत्थितो न   
पद्मजादीनामित्यर्थः ॥ २ ॥  
  
श्रीवसिष्ठ उवाच ।  
  
अस्मत्सर्गवदाभाति पूर्वसर्गः प्रजापतेः ।  
आजीवप्रतिभासात्मा विद्यते न तु वास्तवः ॥ ३ ॥  
  
अबाधितचिरानुवृत्तिरेव सत्यताभ्रमदार्ढ्यहेतुर्न बाधितचिरानुवृत्तिरित्याशयेन   
वसिष्ठः समाधत्ते-अस्मदिति । यदायं पद्मजः पूर्वमुपासकावस्थोऽभूत्तदा   
तत्त्वज्ञानाभावादस्य प्रजापतेस्तदानीन्तनः पूर्वसर्ग   
इदानीमस्मदनुभूयमानसर्गवदेव   
आसमन्ताच्चतुर्विधभूतग्रामलक्षणजीवप्रतिभासात्मा सत्य एवाभाति तथापि   
साम्प्रतं तस्य तत्त्वज्ञानबाधितत्वाद्वास्तवो न विद्यते ॥ ३ ॥  
  
सर्वगत्वाच्चितेः सर्वं जीवः सर्वत्र संसृतिः ।  
सा चासम्यग्दर्शनोत्था सम्यग्दर्शननाशिनी ॥ ४ ॥  
  
यावदज्ञानं तावच्चितेः सर्वगत्वात्सर्वं जीवो भवति । सर्वत्र च संसृतिः सत्येव   
भवति । सा च सम्यग्दर्शनविरोष्यज्ञानोत्था सम्यग्दर्शनेन नष्टुं   
शीलमस्यास्तथाविधेत्यर्थः ॥ ४ ॥  
  
स्वप्नाभः प्रतिभासोऽस्य य एष समुपस्थितः ।  
अहन्ताप्रत्ययैकात्मा स एवातिदृढं स्थितः ॥ ५ ॥  
  
अतएवास्य प्रजापतेस्तत्त्वज्ञानबाधितः स्वप्नाभः पेलवः प्रपञ्चप्रतिभासो यः   
समुपस्थितः सः अज्ञास्मदाद्यहन्ताप्रत्ययेनैकात्मा एकीभूतः सन् अतिदृढं   
स्थितः ॥ ५ ॥  
  
स्वप्ने क्षिप्रविनाशित्वं यथा पुंसा न दृश्यते ।  
सर्वस्वप्ने तथैवैतद्ब्रह्मणामिह लक्ष्यते ॥ ६ ॥  
  
तर्हि प्रजापतिभिः स्वकल्पितप्रपञ्चस्य तत्त्वबोधेन क्षिप्रविनाशिता कुतो नानुभूयत   
इति चेद्भोजकादृष्टेन प्रतिबन्धादित्याशयेनाह-स्वप्ने इति । यथा सुप्तपुंसा   
स्वाप्नभोगप्रदकर्मप्रतिरुद्धत्वात्स्वप्ने विद्यमानमपि क्षिप्रविनाशित्वं न   
दृश्यते तथा समष्टिस्वप्ने जगत्यपि ब्रह्मणां पद्मजानामिह विनाशित्वबोधे   
प्रतिबन्धो लक्ष्यत इत्यर्थः ॥ ६ ॥  
  
स्वप्नोऽयं पुरुषस्यास्य प्रतिभासस्य यो भवेत् ।  
रामाऽस्मदादिसर्वात्मा भवेत्तादृश एव च ॥ ७ ॥  
  
हे राम अस्य सुप्तपुरुषस्य प्रतिभासस्य प्रतीतेरयं प्रसिद्धः स्वप्नः   
अस्मदादिसर्वजीवजगदात्मा यादृशोऽनाद्यनन्तप्रवाहरूप इत्येव भवेत्प्रजापतेरपि   
तादृश एव भवेदित्यर्थः ॥ ७ ॥  
  
यत्स्वप्नपुरुषाज्जातं तत्स्वप्नपुरुषात्मकम् ।  
भवतीत्यनुभूतं हि यद्बीजं तत्फलं यथा ॥ ८ ॥  
  
अस्तु तादृशः किं ततस्तत्राह-यदिति । यथा तस्याम्रादेर्बीजमेव   
तज्जन्यवृक्षफलात्मना परिणतं न वस्त्वन्तरं तद्वदित्यर्थः ॥ ८ ॥  
  
असत्यमेव तद्विद्धि यदसत्येन साध्यते ।  
असत्येऽर्थे समर्थेऽपि न युक्तं भावनं घनम् ॥ ९ ॥  
  
अस्त्वेवं ततोऽपि किं तत्राह-असत्यमेवेति । असत्येन मनःपुरुषेण यत्साध्यते   
तदसत्यमेवेति सिद्धम् अतो जन्मान्तरस्वर्गनरकाद्यर्थक्रियासमर्थेऽपि घनं   
सत्यत्वभावनं न युक्तमित्यर्थः ॥ ९ ॥  
  
येन तेन परित्याज्यमसद्भावनभावनम् ।  
दृढप्रत्ययितं स्वप्नपुरुषाद्यत्समुत्थितम् ॥ १० ॥  
  
येन हेतुना न युक्तं तेन हेतुना दृढप्रत्ययितमपि परित्याज्यम् ॥ १० ॥  
  
भवत्यात्मनि सर्गादि दृढप्रत्ययमेव तत् ।  
निमेषमात्रः पौरोऽयं सर्गस्वप्नः पुरः स्थितः ॥ ११ ॥  
  
किञ्चास्मदादीनामपि स्वाप्नसर्गादि यद्भासते तत्तदानीं दृढप्रत्ययमेव भवति   
न मिथ्याबुद्धिवत्तदा दृश्यते नैतावतास्य सत्यतेत्यर्थः । अभ्युपेत्य प्राजापत्यस्य   
सर्गस्य दीर्घकालस्थायित्वमिदं सर्वमुक्तम् । वस्तुतस्तु तस्य दैर्घ्यमपि   
हरिश्चन्द्रस्वप्नदैर्घ्यवदल्पकालेऽपि सम्भवतीत्याह-निमेषमात्र इति । वार्षिकः   
पूर इव प्रवृद्धः पौरः अयं प्राजापत्यः सर्गस्वप्नः ॥ ११ ॥  
  
तस्मिन्निमेष एवास्मिन्कल्पता परिकल्प्यते ।  
सुदीर्घस्वप्नखण्डोऽयं यथोदेति प्रजापतेः ॥ १२ ॥  
  
प्रजापतेरिव सर्वेषामपि स्वस्वप्नेषु तदानीं दीर्घप्रपञ्चताप्रत्ययोऽस्त्येवेत्याह##-  
  
सर्गाख्यः सर्वभूतानां प्रत्येकमुदितस्तथा ।  
चित्तत्त्वस्यैव भावेन सर्गवर्गपरम्परा ॥ १३ ॥  
  
चिदधीनप्रसिद्धिकत्वरूपं दृश्यत्वं मिथ्यात्वे प्रयोजकं तच्चोभयत्रापि   
समानमित्याशयेनाह-चित्तत्त्वस्येति ॥ १३ ॥  
  
स्फुरत्यम्भो द्रवत्वेन यथावर्तविवर्तनैः ।  
यथा स्वप्नात्मिकैवेयं सर्गलक्ष्मीर्न वास्तवी ॥ १४ ॥  
  
तदा सम्भवतीदं वै तत्पदं प्रलयं गतम् ।  
यद्यथा यादृशं दृष्टं तत्तादृग्विद्यते तथा ॥ १५ ॥  
  
तत्प्राजापत्यं पदं सर्गादिसहितं प्रलय गतमत्यन्तासदेवेति न निरोधो न चोत्पत्तिर्न   
बद्धो न च साधकः । न मुमुक्षुर्न वै मुक्तिरित्येषा परमार्थता ॥ इतीदं प्रसिद्धं   
श्रुतिवचनं सम्भवतीत्यर्थः । नन्वत्यन्तासदेवेदं चेत्कथं व्यवहारार्हमिति   
चेत्तथा दृष्टत्वादेव नात्र पर्यनुयोज्यमस्तीत्याह-यद्यथेति ॥ १५ ॥  
  
न हि पर्यनुयोक्तव्याः स्वप्नविभ्रमरीतयः ।  
न तदस्ति जगत्यस्मिन्यन्न सम्भवति भ्रमे ॥ १६ ॥  
  
अज्ञानस्याघटितघटनासामर्थ्यादपि न पर्यनुयोज्यतेत्याह-न तदिति ॥ १६ ॥  
  
विचित्रास्त्रिषु लोकेषु दृश्यन्ते वस्तुदृष्टयः [वस्तुसृष्टयः इति पाठः ।  
] ।  
जलमध्ये ज्वलत्यग्निर्यथाब्धौ वडवानलः ॥ १७ ॥  
  
असम्भावितानां बहूनां जगति दर्शनमुदाहरति-विचित्रा इत्यादिना ॥ १७ ॥  
  
नगराण्यम्बरे सन्ति यथा वैमानिकाश्रयाः ।  
शिलास्वब्जानि जायन्ते हेमाद्राविव पादपाः ॥ १८ ॥  
  
हेमाद्रौ निर्मृत्तिके ॥ १८ ॥  
  
एकान्ते सर्वपुण्यानि सन्ति कल्पतरौ यथा ।  
शिलाः फलन्ति फलिवद्यथा रत्नगुलुच्छकाः ॥ १९ ॥  
  
एकान्ते एकदेशे सर्वाणि पुण्यानि पुण्यफलभूतान्यभिलषितवस्तूनि । पण्यानि इति पाठे   
पणनं व्यवहारस्तद्योग्यवस्तूनि । पुष्पाणि इति पाठे तु स्पष्टम् । यथाशब्दाः   
सर्वत्रोदाहरणार्थाः । फलिवद्वृक्षवत् । रत्नगुलुच्छकाश्चिन्तामणिगुच्छाः ॥ १९ ॥  
  
शिलान्तः प्राणिनः सन्ति भेका इव शिलान्तरे ।  
दृषदो वारि निर्याति चन्द्रकान्तोपलादिव ॥ २० ॥  
  
निमेषेण घटो याति पटतां स्वापसंविदि ।  
असत्यमपि बुध्येत स्वप्ने स्वमरणं यथा ॥ २१ ॥  
  
स्वापसंविदि स्वप्ने ॥ २१ ॥  
  
आकस्मिकं जलं व्योम्नि ध्रियते भूतगं यथा ।  
वितानमिव खे वारि तिष्ठति स्वर्णदी यथा ॥ २२ ॥  
  
स्वर्णदी मन्दाकिनी ॥ २२ ॥  
  
उड्डीयन्ते शिलाः स्थूलाः पक्षवन्तो यथाद्रयः ।  
शिलान्तः प्राप्यते सर्वं ननु चिन्तामणेरिव ॥ २३ ॥  
  
चिन्तितानि फलन्त्याशु देवोद्यानान्तरेष्विव ।  
तान्येव न फलन्त्याशु मोक्षादीनां च राघव ॥ २४ ॥  
  
न फलन्ति नोत्पद्यन्ते । यथा मोक्ष उत्पद्यतां ब्रह्म नश्यतु प्रपञ्चः सत्योऽस्तु   
भोगाः शाश्वताः सन्तु नियतिर्भज्यतां वेदा अप्रमाणीभवन्तु इत्यादीनां विषये   
सत्यसङ्कल्पानां चिन्तितान्यपि न फलन्तीत्यर्थः ॥ २४ ॥  
  
अचेतनोऽपि कुरुते कर्म यन्त्रपुमानिव ।  
एवमाद्यास्तथान्ये च विचित्रारम्भविभ्रमाः ॥ २५ ॥  
  
असम्भवाः असम्भाविता अन्ये च विचित्रारम्भविभ्रमाः   
शम्बरगन्धर्वादिमायाविलासैर्दृष्टा इत्यन्वयः ॥ २५ ॥  
  
दृष्टाः शम्बरगन्धर्वविलासैरप्यसम्भवाः ।  
देशकालक्रियाद्रव्यरत्नसञ्चरणीयजाः ॥ २६ ॥  
  
देशे दूरत्वादौ चन्द्रप्रादेशिकत्वादयः काले औत्पातिकनभःकबन्धादयो   
मन्त्रप्रयोगादिक्रियया औषधादिद्रव्यै रत्नैर्मणिभिः सञ्चरणीयैः   
पिशाचमदाद्यनुप्रवेशैश्च जातास्ते ते विचित्रारम्भविभ्रमा दृष्टा इत्यर्थः ॥ २६ ॥  
  
अर्था गन्धर्वजनिता अनन्ताः सत्यसम्भवाः ।  
असम्भवः सम्भवोऽयमपि भाव्युपपद्यते ॥ २७ ॥  
  
सत्येभ्य इवार्थक्रियासम्भवो येभ्यस्तथाविधा दृष्टा इति पूर्वेणान्वयः ।   
इदानीमसम्भवोऽप्ययं ब्रह्माण्डनाशादिर्भावी सम्भवतीति सम्भव उपपद्यते ॥   
२७ ॥  
  
सम्भवोऽसम्भवः सम्यक् सिद्धये स्वप्नविभ्रमः ।  
न तदस्ति न यत्सत्यं न तदस्ति न यन्मृषा ॥ २८ ॥  
  
एवमिदानीं सम्भवोऽपि सर्गरूपः स्वप्नविभ्रमः प्रलये तत्त्वबोधे चासम्भवः   
सन् सिद्धये स्वरूपविश्रान्तये भवतीत्यर्थः । एवं च ब्रह्मात्मना दर्शने नासत्यं   
किञ्चिदस्ति जगदात्मना दर्शने तु न सत्यं किञ्चिदस्तीति फलितमित्याह-न तदिति ॥ २८   
॥  
  
सर्वं सर्वेण सर्वत्र स्वप्ने सर्गाभिधानके ।  
स्वप्ने निमग्नधीर्जन्तुः पश्यति स्थिरतां यथा ॥ २९ ॥  
  
सर्गस्वप्ने मग्नबुद्धिः पश्यति स्थिरतां तथा ।  
भ्रामाद्भ्रमान्तरं गच्छन्स्वप्नात्स्वप्नान्तरं व्रजन् ।  
अतिस्थिरप्रत्ययभागिह जीवो विमुह्यति ॥ ३० ॥  
  
श्वभ्रान्तरं श्वभ्रनिपातदोषात् सम्प्राप्नुवन्मुग्धमृगः प्रयाति ।  
मोहं यथा पातमयैकरूपं जीवस्तथा संसृतिपातमूढः ॥ ३१ ॥  
  
यथा मुग्धो मृगः श्वभ्रेषु निपातयतीति   
श्वभ्ननिपातस्तथाविधात्स्वमोहदोषाच्छ्वभ्राच्छ्वभ्रान्तरं प्रयाति तथा   
संसृतौ पातयन्तीति संसृतिपाता रागादयस्तान् मूढो जीवः पातमयतया   
एकरूपं न मृगवन्मध्ये निर्गमनमस्ति यत्र तथाविधं मोहं   
देहादिगर्तप्रवेशभ्रमं प्रयातीत्यर्थः ॥ ३१ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षो० निर्वाणप्रकरणे   
पूर्वार्धे जगत्स्वप्नकथनं नामैकषष्टितमः सर्गः ॥ ६१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जगत्स्वप्नकथनं नामैकषष्टितमः सर्गः ॥ ६१ ॥  
  
# ०६२
द्विषष्टितमः सर्गः ६२  
  
श्रीवसिष्ठ उवाच ।  
  
अत्र राघव वक्ष्येऽहमितिहासमिमं शृणु ।  
यद्वृत्तं कस्यचिद्भिक्षोः किञ्चिन्मननशालिनः ॥ १ ॥  
  
विचित्रवासनायोगान्नानादेहाप्तिविभ्रमम् ।  
वर्ण्यते जीवटाख्याने भिक्षुमानसचेष्टितम् ॥   
  
अत्र अस्मिन् भ्रमाद्भ्रमान्तरं गच्छन्निति वर्णितेऽर्थे उदाहरणभूतमितिहासं   
पुरावृत्तम् । यद्वृत्तं सम्पन्नम् ॥ १ ॥  
  
आसीत्कश्चिन्महाभिक्षुः समाध्यभ्यासतत्परः ।  
नित्यं स्वव्यवहारेण क्षपयत्यखिलं दिनम् ॥ २ ॥  
  
महान् शान्तिदान्तिवैराग्यादिसम्पन्नो भिक्षुः परिव्राट् । स्वव्यवहारेण   
स्वाश्रमोचितश्रवणमननादिव्यवहारेण ॥ २ ॥  
  
समाध्यभ्यासशुद्धं तत्तस्य चित्तं क्षणेन यत् ।  
चिन्तयत्याशु तद्भावं गच्छत्यम्ब्विव वीचिताम् ॥ ३ ॥  
  
समाधिश्चित्तस्य ध्येयाकारदार्ढ्येन पूर्वस्वरूपशून्यत्वापादनं   
तदेवार्थमात्रनिर्भासं स्वरूपशून्यमिव समाधिरिति पतञ्जलिवचनात् ।   
तदभ्यासेन शुद्धं पूर्ववासनात्यागक्षमम् । अम्बु जलं वीचितामिव ॥ ३ ॥  
  
कदाचित्स समाधानविरतोऽतिष्ठदेकधीः ।  
किञ्चित्सञ्चिन्तयामास स्वासनस्थः क्रियाक्रमम् ॥ ४ ॥  
  
एकधीरेकाग्रचित्तः ॥ ४ ॥  
  
तस्य चिन्तयतो जाता प्रतिभेयमिति स्वतः ।  
भावयाम्याशु लीलार्थं सामान्यजनवृत्तिताम् ॥ ५ ॥  
  
सामान्यजनाः शास्त्रसंस्कारहीनास्तद्वृत्तितां चित्तचेष्टानुसारिताम् ॥ ५ ॥  
  
इति सञ्चिन्त्य चेतोऽस्य स्थितं किञ्चिन्नरान्तरम् ।  
स्पन्दसंस्थानसन्त्यागमात्रेणावर्तनेऽम्ब्विव ॥ ६ ॥  
  
नरान्तरं यतिधर्मानियन्त्रितपामरपुरुषान्तररूपम् । यथा अम्बु आवर्तने कृते   
प्राक्तनप्रवाहस्पन्दस्य समसंस्थानस्य च सन्त्यागमात्रेण   
नाभ्याकारमावर्ताख्यरूपान्तरेण तिष्ठति तद्वत् ॥ ६ ॥  
  
तेन चित्तनरेणाथ कृतं नामात्मवाञ्छया ।  
जीवटोऽस्मीति सहसा काकतालीयवत्स्थितम् ॥ ७ ॥  
  
तत्र नान्तरीयकीं नामकल्पनामाह-तेनेति ॥ ७ ॥  
  
जीवटो विजहाराथ स स्वप्नपुरुषश्चिरम् ।  
स्वप्ननिर्माणनगरे कस्मिंश्चित्पुरवीथिषु ॥ ८ ॥  
  
तत्र पानं पपौ मत्तो भृङ्गः पद्मरसं यथा ।  
लीलयैव दृढं हृष्टः सुष्वाप घननिद्रया ॥ ९ ॥  
  
हृष्टो मत्तः ॥ ९ ॥  
  
स्वप्ने ददर्श विप्रत्वं पाठानुष्ठानतुष्टिमत् ।  
प्रतिभामात्रसम्पन्नां चित्ते देशान्तराप्तिवत् ॥ १० ॥  
  
पाठैरध्ययनैः सत्कर्मानुष्ठानैश्च तुष्टिमत् सन्तुष्टं न पृथग्जनचरित्रेण   
॥ १० ॥  
  
कदाचित्स द्विजश्रेष्ठस्त्वहर्व्यापारनिष्ठया ।  
सुष्वापान्तर्व्यवहृतिर्बीजतायामिव द्रुमः ॥ ११ ॥  
  
अहर्व्यापारनिष्ठया श्रान्त इति शेषः । अन्तःसंस्कारात्मना लीना व्यवहृतिर्यस्य ।   
यथा बीजतायां द्रुमोऽन्तर्गतविटपादिसंस्कार आस्ते तद्वत् ॥ ११ ॥  
  
द्विजोऽपश्यत्स्वयं स्वप्ने सामन्तत्वमथात्मनि ।  
स सामन्तः कृताहारः कदाचिद्घननिद्रया ॥ १२ ॥  
  
सामन्तत्वं माण्डलिकराजताम् ॥ १२ ॥  
  
अपश्यद्राजतां स्वप्ने ककुब्वलयपालिनीम् ।  
लालितां भोगपूगेन पुष्पौघेण लतामिव ॥ १३ ॥  
  
कृताहारो भुक्तवान् सन् सुप्तो घननिद्रया राजतां साम्राज्यम् । ककुभां दिशां   
वलयानि पालयितुं शीलं यस्यास्तथाविधाम् ॥ १३ ॥  
  
स कदाचिन्नृपः स्वस्थः सुष्वापास्तमितेहितः ।  
पुरोभाविनिजाचारः स्वकार्यमिव कारणे ॥ १४ ॥  
  
पुरोभावी फलदानायोपस्थितो निजः स्वीयः स्त्र्यास्रक्तिरूप आचारो यस्य । स्वकार्य   
वृक्षादि । कारणे बीजे ॥ १४ ॥  
  
अपश्यत्स्वात्मनि स्वप्ने सुरस्त्रीत्वमनिन्दितम् ।  
वृक्षकोशरसोल्लासे मञ्जरीत्वमिवोदितम् ॥ १५ ॥  
  
बहुपुरुषसम्भोगेऽप्यनिन्दितं सुरस्त्रीत्वमप्सरस्त्वम् । रसोल्लासे   
चेतनत्वकल्पनयोक्तिर्लक्षणया वृक्षजीवोक्तिर्वा ॥ १५ ॥  
  
सा सुरस्त्री रतिश्रान्ता निद्रां गाढामुपागता ।  
मृगीत्वमात्मनि स्वैरमावर्तत्वमिवाम्बुता ॥ १६ ॥  
  
मृगीनयनसौन्दर्याभिलाषवासनया मृगीत्वमपश्यदित्यनुकृष्यते । अम्बुता   
अम्बुसाम्यावस्था ॥ १६ ॥  
  
सा मृगी लोलनयना कदाचिन्निद्रया हृता ।  
स्वप्ने ददर्श वल्लीत्वं स्वाभ्यासाद्दृढमात्मनि ॥ १७ ॥  
  
तिर्यञ्चोऽपि प्रपश्यन्ति स्वप्नं चित्तस्वभावतः ।  
दृष्टानां च श्रुतानां च चेतःस्मरणमक्षतम् ॥ १८ ॥  
  
तिरश्चां स्वप्नदर्शनमस्ति न वेति सन्दिहानान्प्रत्याह-तिर्यञ्च इति । चित्तस्य   
दृष्टश्रुतसंस्कारग्राहित्वात्सति संस्कारे   
स्मृतिवत्स्वाप्नस्याप्यवर्जनादित्याशयः ॥ १८ ॥  
  
सा बभूव लतापुष्पफलपल्लवशालिनी ।  
वनदेवी वनोद्यानलतागृहविलासिनी ॥ १९ ॥  
  
लतापल्लवासक्तिवशाल्लता बभूव । वनदेवीनां वने प्रसिद्धलतागृहमिव   
विलसनशीला ॥ १९ ॥  
  
बीजान्तस्थाङ्कुराकाररूपयेहाधिरूढया ।  
सापश्यदन्तःसंवित्त्या स्फुटं लवनमात्मनः ॥ २० ॥  
  
सा लता कञ्चित्कालमन्तःसंवित्त्या साक्षिचैतन्येन निद्राजडतां सुषुप्तिमनुभूय   
बीजान्तस्थाया भाव्यङ्कुराकाराया धियो रूपमिव स्वरूपं यस्यास्तथाविधया   
स्वप्नोन्मुख्या धिया भ्रमराकारोद्बुद्धसंस्कारया आत्मानं   
भ्रमरमपश्यदित्यन्वयः ॥ २० ॥  
  
कञ्चित्कालं सुषुप्तस्थं कलया जडतां घनाम् ।  
अनुभूय ददर्शाथ स्वात्मानं भ्रमरं स्थिरम् ॥ २१ ॥  
  
षट्पदो विजहाराथ वने वनलतास्वसौ ।  
पद्मिनीषु च फुल्लासु तरुणीष्विव वल्लभः ॥ २२ ॥  
  
प्रियाबिम्बाधरस्वादुरसवत्कौसुमं मधु ।  
भ्रमत्कुसुमसङ्घासु मुक्तावल्लीविलासिषु ॥ २३ ॥  
  
कौसुमं मधु मकरन्दं पपौ इति शेषः ॥ २३ ॥  
  
स बभूव सरोजिन्यां व्यसनी बिसनालगः ।  
क्वचिदेव रतिं ह्येति चेतो जडमतेरपि ॥ २४ ॥  
  
व्यसनी अत्यासक्तः सन् विसस्य नालगो नालसंलग्नः ॥ २४ ॥  
  
तामाजगाम नलिनीं परिलोलयितुं गजः ।  
रम्यवस्तुक्षयायैव मूढानां जृम्भते पदम् ॥ २५ ॥  
  
पदं व्यवसितम् । जृम्भते वर्धते ॥ २५ ॥  
  
नलिनी मर्दिता सैव समं तेन स षट्पदः ।  
गतो दन्तान्तरं व्रीहिरिव चूर्णत्वमाययौ ॥ २६ ॥  
  
तेन गजेन सा भ्रमराश्रिता नलिनी मर्दितैव । तेन नालेन समं स षट्पदो गजस्य   
दन्तान्तरं गतः सस्यसंलग्नकृष्णव्रीहिरिव चर्व्यमाणश्चूर्णत्वमाययौ ॥ २६ ॥  
  
भ्रमरो वारणालोकाद्वारणालोकभावनात् ।  
ददर्शात्मानमामोदमत्तहस्तितयोदितम् ॥ २७ ॥  
  
वारणस्यालोकादवलोकनावारणस्यालोक्यत इत्यालोक आकारस्तद्भावनादात्मानं   
मत्तहस्तितया उदितं सम्पन्नं ददर्श ॥ २७ ॥  
  
शुष्कसागरगम्भीरे गजः खाते पपात ह ।  
तमोघनघने शून्ये संसार इव जीवकः ॥ २८ ॥  
  
स गजः खाते हस्तिपकनिर्मितगर्ते । घनेभ्यः शृङ्खलादिबन्धेभ्योऽपि घने   
कठोरे संसारे जीवक इव पारवश्यदुःखान्यनुभवन् ॥ २८ ॥  
  
बभूव वल्लभो राज्ञो महापरबलान्तकः ।  
सदा मदबलक्षीबो घूर्णोतीव निशाचरः ॥ २९ ॥  
  
निशाचर इत्युत्तरान्वयि ॥ २९ ॥  
  
कदाचिदसिनिस्त्रिंशच्छिन्नः सोऽस्तमुपाययौ ।  
विवेकानिलनिर्लूनरूपो जीव इवात्मनि ॥ ३० ॥  
  
स कदाचिदुपस्थिते निशायुद्धे चरतीति निशाचरः   
सन्नसिभिर्दीर्घखङ्गैर्निर्गतास्त्रिंशद्भ्योऽङ्गुलिभ्यो निस्त्रिंशाः   
कृपाणिकास्ताभिश्च च्छिन्नः सन्नस्तं मृत्युमुपाययौ । जीवो   
जीवोपाधिर्देहाद्यभिमान इव ॥ ३० ॥  
  
पश्वन्गजघटाकुम्भस्थलाग्रोच्चलितानलीन् ।  
गण्डस्थभ्रमराभ्यासाद्गजो भूयोऽप्यभूदलिः ॥ ३१ ॥  
  
गजघटानां हस्तिसमूहानां कुम्भस्थलाग्रेभ्य उच्चलितानुड्डीनान् ।   
अभ्यासाच्चिरपरिशीलनसंस्कारात् । अल्युड्डयनदर्शनसंस्कारोद्बोधितादित्याशयः ॥   
३१ ॥  
  
सेवमानो वनलतां पुनरायात्स पद्मिनीम् ।  
दुस्त्यजो हि दुरभ्यासो वासनानामबोधिनः ॥ ३२ ॥  
  
पुनः पूर्ववासनयेत्यर्थः । अबोधिनः अज्ञस्य । शेषे षष्ठी नतु कर्तरि । नलोकेति   
निषेधात् ॥ ३२ ॥  
  
तत्र हस्तिखुराक्रान्तः पुनः सञ्चूर्णतां ययौ ।  
पार्श्वस्थहंससंवित्त्या बभूव कलहंसकः ॥ ३३ ॥  
  
संवित्त्या दर्शनेन । तदुद्बोधितवासनयेति यावत् ॥ ३३ ॥  
  
कलहंसश्चिरतरं योनिष्वन्यासु संल्लुठन् ।  
कदाचिद्बहुभिर्हंसैः सङ्गतो विजहार ह ॥ ३४ ॥  
  
योनिष्वन्यासु संल्लुठन्नित्युक्त्या । हंसः पद्मवने भूत्वा विन्ध्यकच्छे च   
वारणः । हरिणो देहयन्त्रादौ इत्यादिवक्ष्यमाणदिशा अन्तराले पञ्चाशीतिजन्मानि   
जातानीति गम्यते । तथा चात्रोक्तहंसजन्मद्वयानन्तरं रुद्रतां गतः   
संसारशतपर्यन्ते रुद्रः सोऽहं व्यवस्थितः इति वक्ष्यति । स कदाचित्   
पुनर्हसजन्मप्राप्तोऽन्यैर्हंसैः सङ्गतो विजहारेत्यर्थः ॥ ३४ ॥  
  
ब्राह्महंसात्मिका संवित्सशब्दार्थवती मनाक् ।  
तत्र पुष्टास्य तस्यान्तः प्रागण्डरसबर्हिवत् ॥ ३५ ॥  
  
तत्र हंससंसदि ब्रह्महंसगुणाकारादिवर्णनश्रवणात् सशब्दा तन्नामसहिता   
तदाकारार्थवती चेति द्वेधापि ब्राह्महंसात्मिका संवित् अहमपीदृशो   
ब्राह्महंसः स्यामिति वासना तत्र तस्मिन् जन्मनि तस्य हंसभूतस्यास्य   
भिक्षुमनसः प्राग् वर्णिताण्डरसस्थबर्हिवत् पुष्टा । घनीभूतेत्यर्थः ॥ ३५ ॥  
  
स तच्चिन्तां चरन्मृतो दृढं व्याधिघुणाहतः ।  
तत्संवित्त्यनुसन्धानाज्जातः पद्मजसारसः ॥ ३६ ॥  
  
स तां ब्राह्महंसचिन्तामेव दृढं चरन्नावर्तयन् व्याधिघुणाभिहतो भृतः   
पद्मजस्य सारसो लक्षणया हंसो वाहनमित्यर्थः ॥ ३६ ॥  
  
तत्रातिसततविवेकवतो विलासैः सम्बोधितो विगतलौकिकवस्तुदृष्टिः ।  
मुक्तः स्थितो ननु युगान्तविधौ विदेहमुक्तेन तेन किमु भावि विभाव्यमेतत् ॥ ३७   
॥  
  
तत्र तस्मिन् जन्मनि ब्रह्मलोके च अतिशयेन सन्ततैर्विवेकवतः   
प्रजापतेर्विवेकवैराग्यतत्त्वज्ञानाद्युपदेशविलासैः सम्यग्बोधितः । अत एव विगता   
लौकिकवस्तुषु भोग्यवर्गेषु सारतादृष्टिर्यस्य तथाविधः सन् मुक्तो जीवन्मुक्तो   
भूत्वा स्थितः । एवं जीवतैव निरतिशयानन्दमोक्षसुखे लब्धे सति । ब्रह्मणा सह ते   
सर्वे सम्प्राप्ते प्रतिसञ्चरे । परस्यान्ते कृतात्मानः प्रविशन्ति परं पदम् । इति   
श्रुतेर्युगान्तविधौ द्विपरार्धावसाने ब्रह्मणा सह विदेहमुक्तेन तेन हंसेन   
किमधिकं भावि साध्यम् । एतत् सुधीभिर्विर्भाव्यं चिन्त्यम् । उ इति वितर्के । ज्ञानेनेहैव   
समूलानर्थनिवृत्तेर्निरतिशयानन्दवाप्तेश्च   
सम्पादितत्वात्तदतिरिक्तपुरुषार्थाभावाच्चास्य कृतकृत्यत्वादित्यर्थः ॥ ३७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भिक्षुसंसारोदाहरणं नाम द्विषष्टितमः सर्गः ॥ ६२ ॥  
  
इत्यार्षे श्रीवासिष्ठमहा० वा० दे० मो० निर्वा० पू० जीवटोपाख्याने स्वप्नशतरुद्रीये   
भिक्षुसंसारोदाहरणं नाम द्विषष्टितमः सर्गः ॥ ६२ ॥  
  
  
# ०६३
त्रिषष्टितमः सर्गः ६३  
  
श्रीवसिष्ठ उवाच ।  
  
स कदाचिद्ददर्शाथ रुद्रं रुद्रपुरे खगः ।  
वैरिञ्चनलिनीनाललीलालाभेन लीलया ॥ १ ॥  
  
रुद्रभूतेन तेनात्र पूर्वदेहप्रबोधनम् ।  
तेषां च शतरुद्रत्वमैकात्म्यं चेह वर्ण्यते ॥   
  
स हंसो लीलया अनायासेनैव वैरिञ्चासननलिनीनाले लीलाः क्रीडास्तल्लाभेन ।   
पद्मजसामीप्यमुक्तिपदप्राप्तिबलेनेति यावत् । कदाचित्पद्मजेन सह रुद्रपुरं गतो   
रुद्रं ददर्श ॥ १ ॥  
  
तत्र बुद्धिरभूत्तस्य रुद्रोऽहमिति निश्चिता ।  
प्रतिबिम्बवदादर्शे द्रागित्येव हि बिम्बिता ॥ २ ॥  
  
तत्र रुद्रस्य ज्ञानयोगैश्वर्यादिसर्वगुणोत्कर्षदर्शनात्तस्य हंसस्याहमपि   
रुद्राहम्भावनया रुद्रः स्यामिति निश्चिता बुद्धिरभूत् । ननु जीवन्मुक्तस्य   
निर्वासनस्य हंसस्य कथं रुद्रत्वस्पृहा । तद्भावनाभ्यासेन देहत्यागेन पुना   
रुद्रशरीरधारणं च । यदि तु भरतस्य त्रिजन्मभिः इति न्यायेन तस्य   
नानादेहभोग्यप्रारब्धशेषाद्देहान्तरधारणं तर्हि   
रुद्राहम्भावधारणवर्णनस्यानुपयोगप्रसङ्गात् रुद्रस्येश्वरतया तद्भावस्य   
कर्मफलत्वायोगाच्चेति चेत्तत्राह-प्रतिबिम्बवदिति । नायं मुख्यो रुद्रभावः   
किन्तु प्रतिबिम्बवत्सारूप्यमुक्तिः सा च कर्मोपास्तिफलं भवत्येव-देवो भूत्वा   
देवानप्येति इति श्रुतेरिति भावः ॥ २ ॥  
  
रुद्रभूतवपुस्तत्र तनुं तत्याज तामसौ ।  
गन्धः पवनतां गच्छन्कुसुमस्तबकं यथा ॥ ३ ॥  
  
नाप्येतज्जन्मान्तरं किन्तु प्रारब्धशेषोपनीतयेच्छया   
योगिवन्मानसदेहान्तरकल्पनेन पूर्वदेहत्यागमात्रमित्याशयेनाह##-  
  
स रुद्रो रुद्रभवने विजहार यथेच्छया ।  
तैस्तैः शिवपुराचारैर्गणकोटिगरिष्ठया ॥ ४ ॥  
  
गणकोटिषु गरिष्ठया श्रेष्ठया । गाणपत्यपदव्येति यावत् ॥ ४ ॥  
  
रुद्रस्त्वनुत्तमज्ञानविलासैकतया तया ।  
स्वमशेषं च वृत्तान्तमपश्यत्प्राक्तनं धिया ॥ ५ ॥  
  
सारूप्यमुक्तौ जगत्संहारादिव्यापाराधिकाराभावेऽपि ज्ञानैश्वर्यादिना   
प्रसिद्धरुद्रसाम्यमस्त्येवेत्याशयेनाह-रुद्रस्त्विति ।   
अनुत्तमज्ञानैरैश्वर्यविलासैश्च प्रसिद्धरुद्रेणैकतया साम्येन ॥ ५ ॥  
  
निरावरणविज्ञानवपुः स भगवांस्तदा ।  
उवाच स्वयमेकान्ते स्वस्वप्नशतविस्मितः ॥ ६ ॥  
  
स्वयमेकान्ते स्वमनस्येवोवाच ॥ ६ ॥  
  
अहो नु चित्रा मायेयं तता विश्वविमोहिनी ।  
असत्यैवापि सद्रूपा मरुभूमिषु वारिवत् ॥ ७ ॥  
  
इति प्रथममाज्ञातं चिद्योऽहं चित्ततां गतः ।  
सर्वसम्पन्नसर्वज्ञगगनादिविभावनात् ॥ ८ ॥  
  
आ इति स्मरणद्योतको निपातः । अहं प्रथमं प्राक्तनपारमार्थिकस्थित्या चिदेव । ततो   
मायया चित्ततां बहु स्यां प्रजायेय इति सर्गसङ्कल्पवृत्तितां गत   
इत्यादीदमाज्ञातं स्मृतमित्यर्थः । तादृशसङ्कल्पादेवाहं सर्वसम्पन्नः   
संश्चिदंशे सर्वज्ञो जडांशे गगनादिविभागवांश्च जात इत्यर्थः ॥ ८ ॥  
  
यदृच्छया स्थितो जीवो भूततन्मात्ररञ्जितः ।  
कस्मिंश्चिदभवत्सर्गे भिक्षुरक्षुभितोऽभितः ॥ ९ ॥  
  
ततो यदृच्छया व्यष्टिसमष्टिलिङ्गस्थूलदेहे चिदाभासात्मनानुप्रवेशे भूतैः   
स्थूलैस्तन्मात्रैः सूक्ष्मैश्च तैर्देहैस्तादात्म्यसंसर्गाध्यासेन   
तद्गतवासनावैचित्र्यैश्चित्रपट इव रञ्जितः सन् जीवो भूत्वाहं स्थित इत्यर्थः । स च   
जीवः अनादिकालाज्जन्मपरम्परामनुभवन्कस्मिंश्चित्सर्गे   
वैराग्यसमाधिपाटवादभित्तो विषयैरक्षुभितो भिक्षुः परिव्राडभवत् ॥ ९ ॥  
  
तेनावयवबन्धेन बहिः स्वैरविहारिणी ।  
लीलाऽविलुलिताकारा यदा रम्येति भावतः ॥ १० ॥  
  
आत्मज्ञानशून्यस्य तस्य रम्ये बाह्यवस्तुनीदङ्ग्रहेणाहङ्ग्रहेण वा   
चित्तनिरोधाभ्यासपाटवेन पूर्वदेहादेरात्यन्तिकविस्मरणशाक्त्युद्भवं   
दर्शयति-तेनेत्यादिना । तेन भिक्षुणा बद्धपद्मासनस्थैर्येण   
स्थूलदेहावयवानां हस्तपादादीनां लिङ्गदेहावयवानां प्राणेन्द्रियादीनां च   
बन्धेन निरोधेन बहिर्देवतादिविषये चित्तस्य यदा यैव मानसपूजादिलीला रम्येति   
भावतः अविलुलिताकारा आरभ्यते तदा स तदभ्यासवशात्तामेव लीलां   
तत्तद्विरुद्धसर्वभावोपमर्देनान्वभूदिति परेणान्वयः ॥ १० ॥  
  
सर्वभावोपमर्देन तदभ्यासवशात्तदा ।  
तामेव सोऽन्वभूद्भिक्षुस्त्यक्त्वान्यं मननोदयम् ॥ ११ ॥  
  
चमत्कृतिश्चेतसि या रूढा सैव विजृम्भते ।  
वल्ली त्यजति नैदाघी पीतमप्यम्बु माध्वम् ॥ १२ ॥  
  
रूढया उत्तरचमत्कृत्या रूढाया अपि पूर्वचमत्कृतेरुपमर्दे   
दृष्टान्तमाह-वल्लीति । नैदाघी निदाघोष्णचमत्कृतिव्याप्ता वल्ली माधवं   
वसन्तकालिकं पीतमप्यम्बु हरितभावचमत्कारं त्यजति शुष्यतीति यावत् ॥ १२ ॥  
  
स भिक्षुर्जीवटो भूत्वा जन्तुर्जरठवासनः ।  
तेषु देहेषु बभ्राम रन्ध्रेष्विव पिपीलिका ॥ १३ ॥  
  
तस्यैव   
सिद्धस्याप्यशास्त्रीयमानसखेलनप्रवृत्तावनर्थपरम्परोदयोऽभूदित्याह-स   
इत्यादिना । तेषु देहेषु योनिषु । जरठवासन इत्यनेन शास्त्रीयवासनाशैथिल्ये   
अनाद्यनर्थवासनोद्भवोऽवश्यम्भावीति सूच्यते ॥ १३ ॥  
  
आत्मनि द्विजभक्तत्वात्सोऽपश्यद्द्विजतामथ ।  
भावाभावविपर्यासे बलवानेव वर्धते ॥ १४ ॥  
  
तानेव सनिमित्तं प्रपञ्चयति-आत्मनीत्यादिना । भावस्योद्भूतस्य   
अभावस्यानुद्भूतस्य च विपर्यासे वैपरीत्ये साध्ये अभ्यासपाटवादिबलवानेव   
वासनाचयोवर्धते उद्भवति अन्यस्तिरोभवतीत्यर्थः ॥ १४ ॥  
  
सामन्ततामवापासौ विप्रः सन्ततचिन्तिताम् ।  
सातत्येन रसः पीतः फलतामेति पादपे ॥ १५ ॥  
  
राज्यार्थं धर्मकार्याणां कर्तृत्वात्सोऽभवन्नृपः ।  
सकामुकतया राजा सुरस्त्रीत्वमवाप ह ॥ १६ ॥  
  
धर्मप्रचयसहितया कामुकतया ॥ १६ ॥  
  
लोला लोचनलोभेन सा मृगी रसशालिनी ।  
बभूव वासनामोहश्चाहो दुःखाय जन्तुषु ॥ १७ ॥  
  
लोचनपदेन मृगलोचनसौन्दर्यं लक्ष्यते तल्लोभेन लोला । रसशालिनी रञ्जिता ॥ १७ ॥  
  
मृगी सा बत चित्तस्था बभूव विपिने लता ।  
अवश्यम्भावि लवनं लतिकाऽनुबभूव ह ॥ १८ ॥  
  
लवनं छेदनम् ॥ १८ ॥  
  
अन्तःसञ्ज्ञाचिराभ्यस्तं भ्रमरत्वमथात्मनि ।  
साऽपश्यत्सावमर्देन तदा तद्भावभाविता ॥ १९ ॥  
  
सावमर्देन छेदनावमर्दसहितलतादेहेन ॥ १९ ॥  
  
सवारणखरक्षोदमनुभूयाथ भावितम् ।  
भूयोभूयः प्रबभ्राम महासंसृतिसम्भ्रमान् ॥ २० ॥  
  
भूयोभूय इत्यनेनान्तरालिकानि वारणालिहंसादीनि नवतिजन्मानि स्मृतान्युच्यन्ते ॥ २०   
॥  
  
संसारशतपर्यन्ते रुद्रः सोऽहमहं स्थितः ।  
अस्मिन्संसारसंरम्भे स्वमनोमात्रसम्भ्रमे ॥ २१ ॥  
  
स भिक्षुरहं सन्नेव रुद्रोऽहमिति स्थितः ॥ २१ ॥  
  
एवमत्यन्तचित्रासु संसारारण्यभूमिषु ।  
बह्वीष्वहमतिभ्रान्तस्त्वशून्यास्विव भूरिशः ॥ २२ ॥  
  
अशून्यासु सत्यास्विव भातासु ॥ २२ ॥  
  
कस्मिंश्चिदभवं सर्गे त्वहं जीवटनामकः ।  
कस्मिंश्चिद्ब्राह्मणश्रेष्ठः कस्मिंश्चिद्वसुधाधिपः ॥ २३ ॥  
  
हंसः पद्मवने भूत्वा विन्ध्यकच्छे च वारणः ।  
हरिणो देहयन्त्रादौ दशामहमिमां गतः ॥ २४ ॥  
  
विन्ध्यकच्छे वारणो हरिणश्चाभवम् । इत्थं देहयन्त्रे आदिपदान्मनोयन्त्रे   
चाहमिमां वर्णितरूपां दशां गतः ॥ २४ ॥  
  
अत्र वर्षसहस्राणि चतुर्युगशतानि च ।  
समतीतान्यनन्तानि दिनर्तुचरितानि च ॥ २५ ॥  
  
मम प्रथमसर्गकालादारभ्य परात्पदाच्चिदेकरसरूपाच्चलितस्य   
प्रच्युतस्यात्रास्मिन्संसारे वर्षसहस्राणि चतुर्युगशतानि च अनन्तानि   
समतीतान्यनन्तानि दिनर्तुचरितानि च ॥ २५ ॥  
  
मम प्रथममेव प्राक्चलितस्य परात्पदात् ।  
तत्त्वज्ञानितया रूढो भिक्षुत्व योग्यताक्रमः ॥ २६ ॥  
  
मम भिक्षुत्वे तत्त्वज्ञानितया भवितुं यो योग्यताक्रमः   
श्रवणमननाद्यभ्यासरूपो रूढोऽपि प्रमादादतिक्रम्य भूयोभूयश्च   
जन्मपरम्परया ब्रह्महंसतां गतः स एव प्राक्तनोऽभ्यस्यत इत्यभ्यासक्रमो   
रुद्रसङ्गमोदयाद्रुद्रत्वे तत्त्वज्ञानफलेन फलित इति द्वयोरन्वयः ॥ २६ ॥  
  
भूयोभूयोऽप्यतिक्रम्य गतश्च ब्रह्महंसताम् ।  
स एव प्राक्तनोऽभ्यासः फलितः सङ्गमोदयात् ॥ २७ ॥  
  
दृढाभ्यासो य एवास्य जीवस्योदेत्यविघ्नतः ।  
सोऽत्यन्तमरसेनापि तमेवाश्वनुधावति ॥ २८ ॥  
  
अत एव शास्त्रीयसाधनाभ्यासो ज्यायान् यो विरुद्धैरनेकजन्मभिर्व्यवहितोऽपि   
पुनरुद्भूय पुरुषार्थं साधयत्येवेत्याह-दृढाभ्यास इति । सः   
अत्यन्तमरसेन जन्मसहस्रेण व्यवहितोऽपीति शेषः ॥ २८ ॥  
  
काकतालीययोगेन कदाचित्साधुसङ्गमात् ।  
अशुभो भावनाभ्यासो जीवस्य विनिवर्तते ॥ २९ ॥  
  
तर्ह्यशुभोऽपि भावनाभ्यासस्तुल्ययुक्त्या शुभाभ्यासव्यवहितोऽपि   
पुनरुद्भवेत्तत्राह-काकतालीयेति ॥ २९ ॥  
  
सङ्गत्यधिगतं चैष केवलं स्वोदयं प्रति ।  
प्राक्तनो वासनाभ्यासो हातुरुद्यममीक्षते ॥ ३० ॥  
  
तर्ह्यशुभवासनावच्छुभवासनाभ्यासोऽपि स्वयमेव   
प्राक्तनसंस्कारादुद्भविष्यति तद्बलादेवायं पुरुषः अशुभवासनां हास्यति चेति   
पुरुषप्रयत्नविधानं व्यर्थमित्याशङ्क्याह-सङ्गतीति । हातुर्दुर्वासनाजालं   
जिहासतः पुम्स एष प्राक्तनः सद्वासनाभ्यासः कालान्तरे स्वोदयं प्रति   
सत्पुरुषप्रयत्नमीक्षते प्रतीक्षते न तं विनोद्भवतीत्यर्थः ॥ ३० ॥  
  
यच्चेहाभ्यस्यतेऽजस्रं यच्च देहान्तरेऽपि च ।  
जाग्रत्स्वप्नेष्वसदपि तत्सदित्यनुभूयते ॥ ३१ ॥  
  
स च यत्नोऽनेकजन्माभ्यस्त एव सद्वासनादार्ढ्येन दुर्वासनाक्षयसमर्थो भवति न   
सहसैवेत्याशयेनाह-यच्चेति । असदपीत्यनेन   
मिथ्यार्थविषयदेवतोपास्त्यादिप्रयत्नोऽपि यत्र   
जाग्रत्स्वप्नकालसत्यतानुभवयोग्यदेवताभावादिफलसमर्थो भवति तत्र किं   
वाच्यं परमार्थवस्तुगोचरः श्रवणादिप्रयत्नः   
प्रमाणगम्यपरमार्थसत्यस्वभावलाभाय भवतीति सूच्यते ॥ ३१ ॥  
  
तत्तदर्थक्रियाकारि दुःखाय च सुखाय च ।  
उदेति भावनं तस्माद्भावनाभावनं जयः ॥ ३२ ॥  
  
अतएवानात्मविषयः शास्त्रीयोऽपि भावनाभ्यासो दुःखमिश्रितसुखायैवेति   
सर्वभावनोच्छेद एवास्यात्यन्तिकानर्थजयो   
नान्तरालिकदेवत्वादिप्राप्तिरित्याशयेनाह-तत्तदिति । तां तां   
देवताशरीरतद्भोगाद्यर्थक्रियां करोति तच्छीलं भावनमनात्मचिन्तनम् ॥ ३२ ॥  
  
भावनैव स्वमात्मानं देहोऽयमिति पश्यति ।  
असत्तामात्रविस्तारं गुल्मकत्वमिवाङ्कुरः ॥ ३३ ॥  
  
किञ्चानात्मभावनाकृत एवायमनर्थः स कथं तद्भीरुणा सेव्य   
इत्याशयेनाह-भावनैवेति ॥ ३३ ॥  
  
भावना प्रेक्ष्यमाणैषा न किञ्चिदिह शिष्यते ।  
न च विद्यत एवेति तद्भ्रमेणालमस्तु नः ॥ ३४ ॥  
  
सा तत्त्वदर्शनमात्रेण सूच्छेदेत्याह-भावनेति । न वा तदुच्छेदः साध्योऽस्ति   
नित्योच्छिन्नत्वादसत इत्याह-न चेति ॥ ३४ ॥  
  
भ्रमस्य जागतस्यास्य जातस्याकाशवर्णवत् ।  
असंवेदनमात्रैकं मार्जनायालमस्तु नः ॥ ३५ ॥  
  
असन्मयीस्वरूपैषा परं सत्तैव लालनी ।  
वर्तते चेद्विनोदाय किञ्चित्सा न करिष्यति ॥ ३६ ॥  
  
अथवा मास्त्वसंवेदनं तत्त्वज्ञानबाधितस्य संवेदनेऽपि बाधिताहेरिव   
भयजननासामर्थ्येनानर्थत्वाभावात्प्रत्युत लीलाहेतुत्वाच्चेत्याह-असन्मयीति##-  
कौतुकहेतुरेव परं इति प्रातिभासिकसत्तया वर्तते चेत्तर्हि विनोदायैव ।   
किञ्चिदणुमात्रमप्यनर्थं सा न करिष्यतीत्यर्थः ॥ ३६ ॥  
  
तत्तान्सर्वान्स्वसंसारानुत्थायालोकयाम्यहम् ।  
सम्यगालोकदानेन तेभ्य एकीकरोम्यहम् ॥ ३७ ॥  
  
तत्तस्मात्कौतुकवशादेवोत्थाय गत्वा सम्यगालोकस्य प्रबोधस्य दानेन तेभ्य   
उपाधिभ्यो विविक्तं स्वात्मानमेकीकरोमि ॥ ३७ ॥  
  
इति सञ्चिन्त्य रुद्रोऽसौ तं सर्गं प्रजगाम ह ।  
यत्र भिक्षुर्विहारस्थः सुप्तः शव इव स्थितः ॥ ३८ ॥  
  
बोधयित्वाथ तं भिक्षुं चेतसा चेतनेन च ।  
योजयामास सस्मार भिक्षुरप्यात्मनो भ्रमम् ॥ ३९ ॥  
  
बोधयित्वा जागरूकं कृत्वा चेतसा स्वचित्तांशेन चित्तेन चेतनेन   
स्वांशचिदाभासलक्षणेन तत्त्वज्ञजीवेन च योजयामास । अत एव भिक्षोर्जागरणेन   
नास्मदादिस्वापप्रपञ्चस्येव जीवटादिरुद्रान्तशरीराणां तत्प्रपञ्चानां च   
निरनुवृत्तिबाधप्रसङ्गो निरस्तः । सर्वत्र रुद्रांशजीवप्रवेशकल्पनेन   
तदीयसत्यसङ्कल्पबलेन विचित्रभोजकादृष्टशेषबलेन च बाधितानामपि   
सर्वेषामाकल्पान्तमनुवृत्तिसम्भवादिति ॥ ३९ ॥  
  
रुद्रमात्मानमालोक्य जीवटादिमयं तथा ।  
बोधादविस्मयार्होऽपि स भिक्षुर्विस्मयं ययौ ॥ ४० ॥  
  
बोधात्तत्त्वदर्शनात् । अल्पकाले चिरकालानेकजन्मानुभवलक्षणस्य   
स्वाप्नरुद्रशरीराद्यनुवृत्तिलक्षणस्य चाश्चर्यस्य दर्शनाद्विस्मयं ययौ ॥ ४० ॥  
  
अथ रुद्रस्तथा भिक्षुर्द्वावेवोत्थाय जग्मतुः ।  
क्वापि जीवटसंसारं चिदाकाशैककोणगम् ॥ ४१ ॥  
  
जीवटसंसारं ब्रह्माण्डान्तरम् ॥ ४१ ॥  
  
तत्र तद्भुवनं गत्वा तद्द्वीपं तच्च मण्डलम् ।  
विषयं तत्पुरं तच्च तं च पाणावसिग्रहम् ॥ ४२ ॥  
  
तत्र लीलोपाख्यानवर्णितरीत्या प्रविश्य भुवनं भूलोकं गत्वा तत्रापि   
तज्जीवटास्पदं द्वीपम् । विषयं मण्डलान्तर्गतदेशम् । तच्च गृहम् । तत्र गृहे   
पाणौ असेर्ग्रहणं ग्रहो यस्य तथाविधं तं जीवटं च ददृशतुः ॥ ४२ ॥  
  
सुप्तं ददृशतुर्नष्टसञ्ज्ञं जीवटकं शवम् ।  
स्थापयित्वा वपुर्भावं प्रभान्तं भवभूमिषु ॥ ४३ ॥  
  
शवमिव सुप्तम् । तत्रत्यजनानां स्वदर्शनायोग्यत्वाद्रुद्रभिक्षुवपुषो भावो   
जीवटबोधनाभिप्रायस्तम् । रुद्रस्य या कोटिसूर्याभा प्रभा तदन्तं च सर्व   
स्वप्रभावं स्थापयित्वा अन्तर्धानशक्त्या गोपयित्वा । भवभूमिषु   
जीवटसंसृतिप्रदेशेषु ॥ ४३ ॥  
  
तं प्रबोध्य नियोज्याशु चेतसा चेतनेन च ।  
एकरूपास्त्रिरूपास्ते रुद्रजीवटभिक्षुकाः ॥ ४४ ॥  
  
चेतसेत्यादिपूर्ववत् । अन्तरेकरूपाः । बहिस्त्रिरूपाः ॥ ४४ ॥  
  
बोधवन्तोऽप्यबुद्धाभा विस्मिता अप्यविस्मिताः ।  
बभुस्तूष्णींस्थिताश्चित्रकृताकारा इव क्षणम् ॥ ४५ ॥  
  
चित्रकृताकाराश्चित्रलिखिता इव ॥ ४५ ॥  
  
अथ जग्मुश्च ते सर्वे क्वचिद्व्योमनि संस्थितम् ।  
विप्रसंसारमारब्धं परिभूतसघुङ्घुमम् ॥ ४६ ॥  
  
व्योमनि चिदाकाशे संस्थितमध्यस्तम् । आरब्धं जीवटचित्तपरिणामरूपम् । परितो   
भूतैः प्राणिभिः सघुङ्घुमं सशब्दम् ॥ ४६ ॥  
  
ते तत्र भुवनं गत्वा तद्द्वीपं तच्च मण्डलम् ।  
विषयं तच्च तं ग्रामं प्रापुस्तं ब्राह्मणालयम् ॥ ४७ ॥  
  
ते तत्रेत्यादि पूर्ववत् ॥ ४७ ॥  
  
विप्रं ते ददृशुः सुप्तं कलत्रवलितं गृहे ।  
कण्ठे गृहीतं ब्राह्मण्या बहिर्जीवमिव स्थितम् ॥ ४८ ॥  
  
कलत्रं पोष्यवर्गस्तद्वलितम् । बहिर्गतं जीवमिव प्रियतमम् ॥ ४८ ॥  
  
तं प्रबोध्य नियोज्याशु चेतसा चेतनेन च ।  
तत्स्थास्ते बहवोऽप्यन्ये सविस्मयविविस्मयाः ॥ ४९ ॥  
  
अथ जग्मुश्चिदाकाशकचितं चेतितं चितेः ।  
सामन्तं नृपसंसारं भ्रमणाभोगसुन्दरम् ॥ ५० ॥  
  
चितेश्चित्ताकारविवृत्तायाश्चेतितं परिणतिरूपम् ॥ ५० ॥  
  
ततस्ते भुवनं प्राप्तास्तद्द्वीपं तच्च मण्डलम् ।  
सामन्तं ददृशुर्मत्तं सुप्तं पर्यङ्कपङ्कजे ॥ ५१ ॥  
  
पर्यङ्कलक्षणे पङ्कजे ॥ ५१ ॥  
  
हेमावदातं हेमाङ्ग्या निहितं कुचकोटरे ।  
भ्रमर्येवान्वितं पद्मकोशसुप्तं मधुवतम् ॥ ५२ ॥  
  
कान्ताभिरभ्यावलितं मञ्जरीभिरिव द्रुमम् ।  
दीपजालकमध्यस्थं रत्नौघ इव काञ्चनम् ॥ ५३ ॥  
  
तं प्रबोध्य नियोज्याशु चेतसा चेतनेन च ।  
तत्स्थास्ते बहवोऽप्येके सविस्मयविविस्मयाः ॥ ५४ ॥  
  
तत्स्थास्तत्र स्थिताः सन्तः ॥ ५४ ॥  
  
अथ ते राजसंसारं जग्मुस्तत्र विबोध्य तम् ।  
चेतसैवमथान्यासु भ्रेमुः संसारभूमिषु ॥ ५५ ॥  
  
चेतसा आतिवाहिकशरीरेणैव । अत्रान्तराले सुप्तानां सम्बोधनमात्रं मृतानां तु   
सञ्जीवनमपि बोध्यम् ॥ ५५ ॥  
  
प्राप्य तां ब्रह्महंसेहां रुद्रतां सर्व एव ते ।  
समाजग्मुर्विरेजुश्च रुद्राणामुत्तमं शतम् ॥ ५६ ॥  
  
ब्रह्महंसरूपां ईहां चित्तपरिणतिम् । रुद्रचित्तचेतनांशैरेव   
चित्तचेतनवत्त्वाज्ज्ञानैश्वर्यसम्पन्नत्वाच्चोत्तमम् । ते सर्वे देहा रुद्राणां शतम् ॥   
५६ ॥  
  
एकसंविद्भिन्नतनु चित्रचेष्टितवेष्टितम् ।  
एकरूपमनेकाभं रूपं तत्पारमेश्वरम् ॥ ५७ ॥  
  
तदेवाह-एकेति ॥ ५७ ॥  
  
रुद्राणां तच्छतमथ निरावरणचिन्मयम् ।  
सर्वसंसारसम्बन्धि स्थितं सर्वजगत्स्थितम् ॥ ५८ ॥  
  
प्रातिभासिकसर्वसंसारस्य सम्बन्धि आधारभूतम् । सर्वजगदन्तश्च   
स्वयमन्तर्यामितया स्थितम् ॥ ५८ ॥  
  
शतरुद्रशतानीह [दशरुद्रशतानीति पाठष्टीकानुकूलः ।] सन्ति राम   
महान्ति हि ।  
एतदेकादशं विद्धि संसारं प्रतिसंस्थितम् ॥ ५९ ॥  
  
ईदृश्येव सहस्राणि सहस्रशो ये रुद्रा अधिभूम्याम् इत्यादिश्रुतिप्रसिद्धानां   
रुद्राणां स्थितिरित्याशयेनाह-शतेति । भिक्षुरुद्रकल्पितशतजगतां मध्ये   
एतत्त्वां मां च प्रति अनुभूयमानतया संस्थितं जगत् एकादशं   
भ्रामररुद्रसंसारं विद्धि ॥ ५९ ॥  
  
यो योऽभितः स जीवस्य संसारः समुदेति हि ।  
तत्राप्रबुद्धा जीवौघाः पश्यन्ति न परस्परम् ॥ ६० ॥  
  
ननु भिक्षुस्वप्नसंसाराः सर्वेपि सर्वैः कुतो नानुभूयन्ते तत्राह-यो य इति । स   
उक्तलक्षणो जीवस्य यो यः संसारः अभितः समुदेति । तत्र तेषु संसारेषु ॥ ६० ॥  
  
मिलन्ति हि मनोबुद्धास्तरङ्गा इव वारिधौ ।  
अप्रबुद्धास्तु तन्मात्रनिष्ठा लोष्टवदास्थिताः ॥ ६१ ॥  
  
मनसा बुद्धास्तत्त्वविदस्तु तैर्जीवैः सह मिलन्तीति सर्वं पश्यन्तीत्याशयः ॥ ६१ ॥  
  
यथा द्रवत्वाद्वीच्यम्बु त्वन्योन्यं सम्मिलत्यलम् ।  
तथा प्रबुद्धा जीवौघा मिथश्चित्त्वान्मिलन्त्यलम् ॥ ६२ ॥  
  
मेलने च हेतुः स्थौल्यापगम इत्याशयेनाह-यथेति ॥ ६२ ॥  
  
प्रत्येकमुदिते चैते संसारे जीवराशयः ।  
चिद्धातोः सर्वगत्वेन त्वसत्याः सत्यवत्स्थिताः ॥ ६३ ॥  
  
सर्वजीवतत्त्वभूतब्रह्मैक्यलाभ एव   
सर्वैस्तदीयकल्पितरूपात्मकजीवैर्मिलनमित्याशयेनाह-प्रत्येकमिति ।   
चिद्धातोश्चित्सारस्य ब्रह्मणः ॥ ६३ ॥  
  
यद्यदाखन्यते भूमेस्तत्तन्नाम यथा नभः ।  
सर्वगायाश्चितेर्यद्यदुह्यते तत्तथैव चित् ॥ ६४ ॥  
  
उह्यते अपोह्यते तत्त्वदर्शनेन सत्यत्वादपनीयते तत्तथा नभोवदेव चित्परिशिष्यते ॥ ६४   
॥  
  
सर्वप्रपञ्चभूतानि यथानुभवसीह हि ।  
तथेह सर्वभूतात्म चित्त्वं सर्वत्र विद्यते ॥ ६५ ॥  
  
नभस इव चितः सर्वत्र सत्त्वमनुभावयति-सर्वेति । सर्वे प्रपञ्चा   
विशेषविभागास्तद्युक्तानि पञ्चभूतानि यथा सर्वत्रानुभवसि तथा   
सर्वभूतात्मभूतसत्तारूपं चित्त्वमपि सर्वत्र विद्यते तदनुभवेत्यर्थः ॥ ६५ ॥  
  
यच्छालभञ्जिका वृक्षे शैले श्वभ्रे गत्ऽन्तकम् ।  
प्रेक्ष्यते तद्वदेकात्मा तथा चिति जगत्स्थितम् ॥ ६६ ॥  
  
तस्य सर्वगतत्वे तत्र च सर्वकल्पने दृष्टान्तमाह-यदिति । यद्यथा वृक्षे   
काष्ठे शैले शिलास्तम्भे वा टङ्कच्छेदेन   
शिल्पिभिस्तत्तदाकारप्रतिमानुकूलश्वभ्रे कृते अन्तकं   
पुरुषहस्तितुरगाद्याकारपरिच्छेदं गते सति तदेव पुरुषादिविचित्ररूपा शालभञ्जिका   
प्रेक्ष्यते तद्वदेकात्मा सद्रूपः सर्वाकारः प्रेक्ष्यते चिद्रूपे तस्मिंश्च जगत्तथा   
स्थितं प्रेक्ष्यत इत्यर्थः ॥ ६६ ॥  
  
अवेदने परे शुद्धे वेदनं यज्जगत्स्थितम् ।  
अकारणमचैतन्यं शून्यत्वेन यथा नभः ॥ ६७ ॥  
  
वृक्षादौ टङ्कश्वभ्रकृतः परिच्छेद इह तु किङ्कृतः स तत्राह-अवेदने   
इति । अवेदने अविषये परे शुद्धे यद्वेदनं विषयतापादनमन्यथाज्ञानं तदेव   
जगदिति परिच्छेदनिमित्तं स्थितमित्यर्थः । चिदेकरसे ब्रह्मणि   
यज्जगदाकारमचैतन्यं जाड्यं तदकारणं निर्निमित्तमेवेति नभ इव शून्यत्वेन   
स्थितम् ॥ ६७ ॥  
  
विद्यते वेदनं दृश्यबन्धो मोक्षस्त्ववेदनम् ।  
यदेव रुचिरं ते स्यात्तदेवाशु दृढीकुरु ॥ ६८ ॥  
  
तथा च तादृशवेदनमेवास्य दृश्यबन्धस्तन्निवृत्तिरेव मोक्ष इति   
फलितमित्याह-विद्यत इति ॥ ६८ ॥  
  
सर्गासर्गौ बन्धमोक्षौ वेदनावेदनात्मकौ ।  
अभिन्नौ बोधनाच्चोभौ यथेच्छसि तथा कुरु ॥ ६९ ॥  
  
बोधनात्तदुभयसाक्षिणः ॥ ६९ ॥  
  
असंवित्तेस्तु यन्नास्ति तन्नाशे का कदर्थना ।  
तूष्णीम्भावेन यत्प्राप्यं प्राप्तमेवाशु विद्धि तत् ॥ ७० ॥  
  
असंवित्तेरदर्शनमात्राद्यन्नास्ति तस्य अनर्थस्य नाशे का कदर्थना आयासः । यच्च   
सुखं तूष्णीम्भावेन प्राप्यं तदाशु प्राप्तमेव । तत्राप्यायासापेक्षा नास्तीत्यर्थः   
॥ ७० ॥  
  
यद्वै वेदनमात्रात्म तदङ्गावेदनक्षयम् ।  
तद्वेदनं वेदनाया यदिष्टं तत्समाचरेत् ॥ ७१ ॥  
  
यज्जगद्रूपं वेदनमात्रात्म तत् अवेदनमदर्शनमेव क्षयो यस्य तथाविधम् ।   
तत्तस्या जगद्वेदनाया यद्वेदनं साक्षिचैतन्यं तत्प्राप्तमेवेत्यनुषज्जते##-  
  
वीचिर्यथाम्भसः स्पन्दो जगच्चैव तथा चितौ ।  
एतावन्मात्र एवात्र भेदो यद्रघुनन्दन ॥ ७२ ॥  
  
दृष्टान्ताद्दार्ष्टान्तिके यद्वैलक्षण्यन्न् तद्दर्शयति-एतावन्मात्र इति । भेदो   
वैलक्षण्यम् ॥ ७२ ॥  
  
देशकालस्वरूपेषु सत्सु वीच्यादिताम्भसि ।  
जगदादौ तु देशाद्या असन्तो जगतीक्षिताः ॥ ७३ ॥  
  
तदेवाह-देशेति । जगत आदौ विवर्तोपादाने ब्रह्मणि देशाद्याः पूर्वमसन्तः   
पश्चादारोप्यमाणाः कार्यभूतजगत्कोटावेवेक्षिताः ॥ ७३ ॥  
  
आभास्वरं त्रिजगदित्यतिभाति भास्वत्स्वं वेदनं विदनमेव चितेः स्वरूपम् ।  
वाचि स्थितं भवति चैतदुपोह भेदक्लिष्टं प्रशान्तवचनस्तु शिवः परात्मा ॥   
७४ ॥  
  
भास्वत्स्वप्रकाशं यत्स्वमात्मरूपं वेदनं चैतन्यं   
तदेवाविद्यावरणादाभास्वरमीषत्प्रकाशमिव सम्पन्नं त्रिजगदित्यतिक्रम्य   
स्वरूपमन्यथा भाति । चितेश्चिद्रूपस्य तस्य पारमार्थिकं स्वरूपं विदनं   
ज्ञानमेव न जडम् । एतद्भेदक्लिष्टं त्रिजगत् । अन्नेन सोम्य   
शुङ्गेनाऽपोमूलमन्विच्छ इत्यादिश्रुतिदर्शितोपायैरुपोह उपसंहर ।   
तथोपसंहृतं तु तत् वाचारम्भणं विकारो नामधेयम् इति श्रुतिदर्शितदिशा वाचि   
वाङ्मात्रे स्थितं भवति । प्रशान्तं वचनं वाङ्मात्रमपि यत्र तथाविधस्तु   
परः शिवः परमात्मेत्यर्थः ॥ ७४ ॥  
  
संवेदनं सर्व इतीह शब्दादर्थादभिन्नौ न कदाचिदेतौ ।  
वीच्यम्भसी द्वे इति नोचितोक्तिर्यस्याज्ञतायां त्विदमेव युक्तम् ॥ ७५ ॥  
  
एवं संवेदनमात्मचैतन्यं सर्वो जगदिति च शब्दादर्थाच्चभिन्नौ सम्पन्नौ न   
कदाचिदेतौ द्वौ स्तः । यस्योक्तरूपस्यात्मनः अज्ञतायामिदमेव युक्तं न तु   
ज्ञतायामित्यर्थः ॥ ७५ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०   
जीवटोपाख्याने स्वप्नशतरुद्रीयकथनं नाम त्रिषष्टितमः सर्गः ॥ ६३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
स्वप्नशतरुद्रीयकथनं नाम त्रिषष्टितमः सर्गः ॥ ६३ ॥  
  
# ०६४
चतुःषष्टितमः सर्गः ६४  
  
श्रीराम उवाच ।  
  
जीवटब्राह्मणादीनां हंसादीनां मुनीश्वर ।  
भिक्षुस्वप्नशरीराणां सम्पन्नं किमतः परम् ॥ १ ॥  
  
तैस्तैर्देहैः पुनस्तेषां शेषभोगोऽत्र वर्ण्यते ।  
ततो रुद्रगणत्वाप्तिः सङ्कल्पस्थिरताक्रमः ॥   
  
भिक्ष्वादिरुद्रान्तदेहेष्वान्तरालिकाष्टनवतिदेहेषु भोजकप्रारब्धशेषाः सन्ति न वेति   
सदेहात्तद्वृत्तान्तं रामः पृच्छति-जीवटेति । किं सम्पन्नं   
स्वाप्नशरीरवद्बाध उताग्रे व्यवहारोऽपि सम्पन्न इत्यर्थः ॥ १ ॥  
  
श्रीवसिष्ठ उवाच ।  
  
रुद्रेण सह सम्भूय प्रबुद्धाः सर्व एव ते ।  
मिथश्च दृष्टसंसारा रुद्रांशाः सुखिनः स्थिताः ॥ २ ॥  
  
ते रुद्रांशा मिथश्च दृष्टपूर्वोत्तरसंसाराः सन्तः कृतकृत्यत्वात्सुखिनः   
स्थिताः ॥ २ ॥  
  
तेन रुद्रेण तां मायामवलोक्य यथोदिताम् ।  
स्वांशास्तामेव संसारस्थितिं ते प्रेषिताः पुनः ॥ ३ ॥  
  
तेन कौतुकदर्शनाय प्रथमं प्रवृत्तेन रुद्रेण । तां जीवटादिसंसारस्थितिमेव ॥   
३ ॥  
  
श्रीरुद्र उवाच ।  
  
गच्छताशु निजं स्थानं तत्र भुक्त्वा कलत्रकैः ।  
कञ्चित्कालं समं भोगान्मत्सकाशमुपैष्यथ ॥ ४ ॥  
  
भविष्यथ मदंशा ये गणा मत्पुरभूषणाः ।  
ततो महाप्रलयतो यास्यामस्तत्परं पदम् ॥ ५ ॥  
  
महाप्रलयतो द्विपरार्धावसानतः प्रारब्धक्षये भोजकाविद्यालेशेन सह ।   
जगत्प्रतिभासक्षयतो वा ॥ ५ ॥  
  
श्रीवसिष्ठ उवाच ।  
  
इत्युक्त्वा भगवान् रुद्रस्तेषां सोऽन्तरधीयत ।  
अन्त्यसंसारसङ्ख्यानं रुद्राणां मध्यमाययौ ॥ ६ ॥  
  
तेषां स्र्वेषां रुद्राणां तदानीमन्त्यरुद्रसंसारस्य यत्सङ्ख्यानं दर्शनं   
यत्साक्षिचैतन्यमभूत्तन्मध्यमान्तरालिकं जीवटादिसंसारं प्रत्येकमाययौ   
स्वप्नसाक्षीव जागरमित्यर्थः ॥ ६ ॥  
  
प्रययुः स्वास्पदं तेऽपि जीवटब्राह्मणादयः ।  
स्वकलत्रैः समं देहं क्षपयित्वाथ कालतः ॥ ७ ॥  
  
रुद्रलोकं समासाद्य भविष्यन्ति गणोत्तमाः ।  
कदाचिद्व्योम्नि दृश्यन्ते तारकाकारकारिणः ॥ ८ ॥  
  
भविष्यन्तीत्युक्तेर्वसिष्ठरामसंवादकाले ते स्वस्वसंसारे एव स्थिता इति गम्यते ॥ ८ ॥  
  
श्रीराम उवाच ।  
  
भिक्षुसङ्कल्परूपास्ते जीवटब्राह्मणादयः ।  
कथं सत्यत्वमायाताः सङ्कल्पार्थे क्व सत्यता ॥ ९ ॥  
  
प्राग्बहुशः पृष्टार्थस्यैव विशेषजिज्ञासया प्रश्नः स्पष्टः ॥ ९ ॥  
  
श्रीवसिष्ठ उवाच ।  
  
सङ्कल्पसत्यता त्वंशे त्यज सङ्कल्पसत्यताम् ।  
तत्र यन्नास्ति तन्नास्ति यतः सर्वात्म तत्पदम् ॥ १० ॥  
  
अंशे अधिष्ठानचिदम्श एव । अध्यस्तांशे तु सङ्कल्पस्य सत्यतां विवेकेन त्यज ।   
तत्र सदसत्संवलितसाङ्कल्पिकार्थे यत्सदतिरिक्तरूपं पूर्वोत्तरकालयोर्नास्ति तदेव   
नास्ति तत्पदमधिष्ठानं तु यतः सर्वात्म ततोस्त्येवेति तत्सत्तयैव   
भोजकादृष्टोद्बोधितसाङ्कल्पिकार्थस्यार्थक्रियासामर्थ्यमित्यर्थः ॥ १० ॥  
  
यत्स्वप्ने दृश्यते यच्च सङ्कल्पैरवलोक्यते ।  
तत्तथा विद्यते तत्र सर्वकालं तदात्मकम् ॥ ११ ॥  
  
सर्वकालं यत्सदधिष्ठानं तदात्मकं भूत्वा तद्देशकालात्मतया तत्र सदा   
विद्यते ॥ ११ ॥  
  
तद्देशकालात्मतया गत्वा देशान्तरं यथा ।  
देशाद्देशान्तरं यद्वन्न गत्यात्मादिकं विना ॥ १२ ॥  
  
गत्वा देशान्तरं यथेत्येतद्विवृणोति-देशादिति । यथा   
मथुरादिदेशाद्देशान्तरं पाटलिपुत्रादि तत्र विद्यमानमपि गतिर्गमनमात्मा   
स्वस्थं मनः आदिपदाच्चक्षुरादिपाटवमहरादिकालस्तद्विवेकोपदेष्ठा पुरुष   
इत्यादिकं कारणकलापं विना न लभ्यते तथा स्वप्नोऽपि तत्र जाग्रत्सुषुप्त्योः   
स्वप्नान्तरे वा न लभ्यते इति परेणान्वयः ॥ १२ ॥  
  
न लभ्यते तथा स्वप्नो विना तत्र न लभ्यते ।  
सर्वमस्ति चितः कोशे यद्यथालोकयत्यसौ ॥ १३ ॥  
  
चितः कोशे कोशसदृशे सर्ववासनाकरे अज्ञाने यथा यथा आलोकयति   
भोजकादृष्टोद्बोधितवासनाभिः पर्यालोचयति तथा तथा चित् अविक्षतं समग्रं   
तद्विषयरूपं दृश्यतया आप्नोति ॥ १३ ॥  
  
चित्तथा तदवाप्नोति सर्वात्मत्वादविक्षतम् ।  
सङ्कल्पः स्वप्नकस्त्वङ्ग यया च दशयाप्यते ॥ १४ ॥  
  
सर्वस्य स्वप्नसङ्कल्पादेर्युगपद्दर्शने तर्हि क उपायस्तमाह-सङ्कल्प इति ।   
आप्यते तां दशां शृण्विति शेषः ॥ १४ ॥  
  
परमभ्यासयोगाभ्यां विना त्वेतन्न लभ्यते ।  
येषां तु योगविज्ञानदृष्टयः फलिताः स्थिताः ॥ १५ ॥  
  
परमिति । अभ्यासयोगपरिपाकदशैव सेत्यर्थः । तत्रेश्वराणां विनाप्यभ्यासं स्वत   
एव योगसिद्धिफलमस्तीति विशेषमाह-येषां त्विति ॥ १५ ॥  
  
सर्वं सर्वत्र पश्यन्ति ते यतः शङ्करादयः ।  
इदमग्रगतं वस्तु तथा सङ्कल्पितं मया ॥ १६ ॥  
  
अभ्यासयोगयोः सङ्कल्पितार्थलाभे तदैकाग्र्यसम्पादकत्वेनैवोपयोगः ।   
ऐकाग्र्याभावे तु चित्तमनेकार्थव्यासक्तमेकमपि स्वसाङ्कल्पिकमर्थ न लभत   
इत्यसत्यसङ्कल्पतास्य सम्पन्नेत्याशयेनाह-इदमित्यादिना । मया   
ऐकाग्र्यशून्येन न आप्यं प्राप्तुं शक्यं यतश्चित्तं   
सङ्कल्पिततदन्योभयाश्रयादुभयभ्रंशं प्राप्नोति नैकत्र   
स्थिरीभवतीत्युत्तरेणान्वयः ॥ १६ ॥  
  
नाप्यं यतोभयभ्रशं स प्राप्नोत्युभयाश्रयात् ।  
सर्वं ह्यभिमतं कार्यमेकनिष्ठस्य सिद्ध्यति ॥ १७ ॥  
  
यत इत्यत्र यलोपस्यासिद्धत्वात्सन्धिरार्षः । उक्तमेवार्थं सामान्योक्तिभिः   
समर्थयति-सर्वमित्यादिना ॥ १७ ॥  
  
दक्षिणां ककुभं गच्छन्कः प्राप्नोत्युत्तरां दिशम् ।  
सङ्कल्पार्थपरैरेव सङ्कल्पार्थोऽवगम्यते ॥ १८ ॥  
  
ककुभं दिशम् ॥ १८ ॥  
  
अग्रस्थार्थपरैरग्रे संस्थितोर्थोऽवगम्यते ।  
अग्रस्थे बुद्धिसंस्थे यः सङ्कल्पं प्राप्तुमिच्छति ॥ १९ ॥  
  
तदासावेकनिष्ठत्वाभावात्तन्नाशयेद्द्वयम् ।  
तस्मादेकार्थनिष्ठत्वाद्भिक्षुजीवेन रुद्रताम् ॥ २० ॥  
  
प्रकृते योजयति-तस्मादिति ॥ २० ॥  
  
प्राप्य सर्वात्मना लब्धं तथा सर्वं तथास्थितेः ।  
भिक्षुसङ्कल्पजीवास्ते प्रत्येकं तज्जगत्पृथक् ॥ २१ ॥  
  
तथा प्रसिद्धरुद्रवदेव सार्वज्ञ्येन सर्वं लब्धम् । अस्यापि तथा स्थितेः । ते   
आन्तरालिका जीवटादयोऽष्टनवतिभिक्षुसङ्कल्पजीवाः प्रत्येकं यतः स्थितास्तज्जगच्च   
पृथक्पृथक् ततोऽन्योन्यं न पश्यन्ति ॥ २१ ॥  
  
पश्यन्ति चैते नान्योन्यं रुद्रज्ञानादृते ततः ।  
अप्रबुद्धाः प्रजायन्ते जीवा जीवान्तबोधिनः ॥ २२ ॥  
  
तर्हि ते रुद्रसन्निधौ कथमन्योन्यं दृष्टवन्तस्तत्राह-अप्रबुद्धा इति ।   
जीवानामन्ताः संसारभेदास्तद्बोधिनस्तस्य रुद्रस्येच्छया प्रजायन्ते ॥ २२ ॥  
  
तदिच्छयाशु तद्रूपा बहुरूपाश्च ते इह ।  
इह विद्याधरोऽहं स्यामहं स्यामिह पण्डितः ॥ २३ ॥  
  
तथा तद्रूपा बहुरूपाश्च ते तदिच्छयैव जायन्ते इत्यर्थः । प्रातिस्विकसंसारदर्शने   
तु तेषामेवेच्छा हेतुरित्याह-इहेति ॥ २३ ॥  
  
इत्येकध्यानसाफल्यं दृष्टान्तोऽस्यां क्रियास्थितौ ।  
एकत्वं च बहुत्वं च मौर्ख्यं पाण्डित्यमेव वा ॥ २४ ॥  
  
अन्येषामपि जीवानामस्यां प्रसिद्धायां क्रियास्थितौ   
तत्तद्व्यवहारव्यवस्थायामयं भिक्षुसङ्कल्पसर्ग एव दृष्टान्तः । अयं जीवो   
धारणाध्यानयत्नानुसारेण यद्यदिष्टं तत्तत्सर्व क्रमेण युगपच्च यथेच्छं   
कर्तुं समर्थ इत्याह-एकत्वमित्यादिना ॥ २४ ॥  
  
देवत्वं मानुषत्वं च देशकालक्रियाक्रमैः ।  
तुल्यकालमलं कर्तुं धारणाध्यानयत्नतः ॥ २५ ॥  
  
देशकालक्रियाक्रमैस्तुल्यकालं वा कर्तुमलं समर्थः ॥ २५ ॥  
  
सर्वशक्त्यः [बह्वादित्वान्ङीष् शक्तियष्ट्योरीकगिति   
सूत्रस्थभाष्यस्थकैयटोक्तेः ।] स्वरूपत्वाज्जीवस्यास्त्येकशक्तिता ।  
अनन्तश्चान्तपृक्तश्च [युक्तश्च इति पाठः ।] स्वभावोऽस्य स्वभावतः   
॥ २६ ॥  
  
तत्र हेतुमाह-सर्वेति । यतोऽयं जीवः परमार्थतोऽनन्तः अतोऽस्य सर्वशक्तयः सन्ति   
यतश्चायमेकैकदेहाभिमानलक्षणेनान्तेन परिच्छेदेन पृक्तः   
अतोऽस्यैककार्यमात्रशक्तितास्ति । शक्तिस्वभावानुसारतश्च तत्तत्कार्यस्वभावोऽस्य   
व्यवस्थित इत्यर्थः ॥ २६ ॥  
  
सविकासः ससङ्कोचोऽहिंस्रस्तेन चिदात्मनः ।  
यदिच्छति तदस्याङ्ग जन्तुः सम्पद्यते स्वयम् ॥ २७ ॥  
  
अत एव प्राणिकर्मानुसारेण स्वर्गनरकाद्यनर्थसहस्रसर्गात्मना सविकासः   
सर्वप्राणिसंहारेण प्रलयात्मना च ससङ्कोचो जगदीश्वरः अहिंस्रो   
हिंसाप्रयुक्तवैषम्यनैर्घृण्यदोषशून्यः यतोऽयं जन्तुर्जीवसङ्घः स्वयं   
यदिच्छति तदेव स्वेच्छानुसारादस्य चिदात्मन ईश्वरस्य सङ्कल्पात्सम्पद्यते न तेन   
किञ्चित्कस्यचिदनिष्टं क्रियत इत्यर्थः । तथा च भगवतो वादरायणस्य सूत्रम्   
वैषम्यनैर्घृण्ये न सापेक्षत्वात् इति ॥ २७ ॥  
  
स्वयं सम्पादितैरेभिर्देशकालक्रियाक्रमैः ।  
योगिन्यो योगिनश्चेह तिष्ठन्त्यन्यत्र यत्र च ॥ २८ ॥  
  
इदानीं धारणाध्यानयत्नफलमैच्छिकीमेकधानेकधावस्थितिमुदाहरणेन   
प्रपञ्चयति-स्वयं सम्पादितैरित्यादिना ।   
तत्तद्देशकालानुसारिप्राण्यनुग्रहनिग्रहक्रीडाद्याधिकारिकक्रियाक्रमैः । इह   
स्वगृहे अन्यत्र यत्रेच्छन्ति तत्र च नानादेहादिकल्पनया तिष्ठन्ति ॥ २८ ॥  
  
इह वामुत्र भोगेन दृष्टमेतदनेकशः ।  
कार्तवीर्यो गृहे तिष्ठन्सर्वेषां भयदोऽभवत् ॥ २९ ॥  
  
इह लोके अमुत्र स्वर्गादिषु वा योगिनो युगपत्प्रारब्धभोगेन तिष्ठन्तीति पूर्वेणान्वयः   
। एतदेवंविधं योगिनां चरित्रम् । सर्वेषां चोरादीनां तत्र तत्र सन्निधानेन   
भयदः शास्ता अभवत् । तच्च भगवतो दत्तात्रेयस्य प्रसादाल्लब्धं योगसामर्थ्यं   
तस्य मार्कण्डेयपुराणादौ प्रसिद्धम् ॥ २९ ॥  
  
विष्णुः क्षीरोदधौ तिष्ठन्जायते पुरुषो भुवि ।  
पश्वर्थं यान्ति तिष्ठन्त्यो योगिन्यो योगिनीगणे ॥ ३० ॥  
  
जायते जन्मादिना व्यवहरति । स्वर्लोके योगिनीगणमध्ये तिष्ठन्त्य एव भूलोके   
पशुपेयाद्युपहारग्रहणार्थं यान्ति ॥ ३० ॥  
  
शक्रः स्वर्गासने तिष्ठन्याति यज्ञार्थमुर्विकाम् ।  
सहस्रमेकं भवति तथा चास्मिञ्जनार्दनः ॥ ३१ ॥  
  
अस्मिन्रामावतारे जनार्दनो जनस्थाने चतुर्दशसहस्रराक्षसवधाय सहस्रं   
सम्पन्नः पुनरेको भवति ॥ ३१ ॥  
  
नृणां शतानि भक्तानां मानुष्यं याति तन्नतैः ।  
एकः सहस्रं भवति तथा चैष जनार्दनः ॥ ३२ ॥  
  
तेषां भक्तानां नतैर्नमस्कारादिना प्रार्थनैः । भक्तानां नृणां शतानि   
अनुग्रहीतुं पुनर्यदुकुले मानुष्यं याति । तत्र च कुरुसभायां   
दुर्योधनादिव्यामोहनायैकः सहस्रं भवति ॥ ३२ ॥  
  
अंशावतारलीलाभिः कुरुते जागतीं स्थितिम् ।  
एकः कान्तासहस्राणि तुल्यकलं निमेषवत् ॥ ३३ ॥  
  
कान्तानां सहस्राणि षोडशसहस्रं तुल्यकालमुपभुङ्क्ते इति शेषः । तत्र   
दृष्टान्तः-निमेषवदिति । यथा निमी राजर्षिर्विदेहतामापन्नः सर्वप्राणिनां   
नेत्रेषु वसन् युगपन्निमेषणानि करोति तद्वत् ॥ ३३ ॥  
  
एवं ते भिक्षुसङ्कल्पा जीवटब्राह्मणादयः ।  
रुद्रविज्ञानवशतः स्वसङ्कल्पपुरीं गताः ॥ ३४ ॥  
  
वर्णितरीत्या प्रकृतेऽपि बोध्यमित्याह-एवमिति । रुद्रस्य विज्ञानमभ्यनुज्ञा   
तद्वशतः । तत्सङ्कल्पानुसारिण्येव रुद्रस्याभ्यनुज्ञा तद्बलादित्यर्थः ॥ ३४ ॥  
  
तत्र भुक्त्वा चिरं भोगान्प्राप्य रुद्रपुरं ततः ।  
गणतामावसन्तस्ते स्थास्यन्ति सपरिच्छदाः ॥ ३५ ॥  
  
नित्यं प्रफुल्लनवकल्पलतालयेषु रुद्रेण साकमुरुरत्नगुलुच्छकेषु ।  
नानाजगत्सु च तदा शिवपत्तनेषु विद्याधरीष्वमरमौलिधराश्च रेजुः ॥ ३६ ॥  
  
तेषामपि तदा स्वगृहे सर्वभुवनेषु च बहुदेहकल्पनेनैच्छिकविहारो   
युगपत्प्रवृत्त इत्याह-नित्यमिति । ते गणा उरुरत्नगुलुच्छकेषु बहुरत्नस्तबकेषु   
प्रफुल्लनवकल्पलतागृहेषु रुद्रेण साकं तथा नानाविधेषु जगत्सु भुवनेषु तथा   
शिवेषु कैलासवैकुण्ठब्रह्मलोकादिपत्तनेषु नगरेषु च विहरन्तो   
गीतवादित्रनाट्यादिकुशलासु विद्याधरीषु मध्ये अमरैर्मौलिषु ध्रियन्ते सर्वत्र   
प्रणम्यन्त इत्यमरमौलिधराः । अमरं मरणनिवारकममृतपूर्णं चन्द्रं   
मौलौ धारयन्तीति वा अमरमौलिधराः सन्तो रेजुर्बभुः ॥ ३६ ॥  
  
इत्यार्षे श्रीवासिष्ठमहारामा० वाल्मीकीये दे०मोक्षोपायेषु निर्वाणप्रकरणे पू०   
गणत्वप्राप्तिर्नाम चतुःषष्टितमः सर्गः ॥ ६४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
गणत्वप्राप्तिर्नाम चतुःषष्टितमः सर्गः ॥ ६४ ॥  
  
स्वप्नशतरुद्रीयं समाप्तम् ।   
# ०६५
पञ्चषष्टितमः सर्गः ६५  
  
श्रीवसिष्ठ उवाच ।  
  
ईषद्दृष्टो यथा तेन भिक्षुणा चेतसि भ्रमः ।  
भूतं प्रयत्नमेवैष पृथक्कृत्वा सुपश्यति ॥ १ ॥  
  
भिक्षुन्यायोऽत्र सर्वेषु जीवेषु सम उच्यते ।  
रात्रावन्वेष्यता भिक्षोः सभोत्थानं च वर्ण्यते ॥   
  
सर्वस्याभासजीवस्य मृतिजन्ममयी स्थितिः ।  
भवत्येव चिदाकाशरूपिण्येवाकृतिं गता ॥ २ ॥  
  
यथावर्णितप्रकारस्तेन भिक्षुणा स्वचेतसि यो भ्रम ईषद्दृष्टः आपाततश्चिन्तितः   
एष भिक्षुस्तं भ्रमं स्वं भूतं प्राक्तनं शुभाशुभकर्मलक्षणं   
प्रयत्नमेव फलावस्थायां पृथक् स्वात्मनो व्यतिरिक्तमिव कृत्वा सुष्टु स्पष्टं   
प्रपश्यति । नाणुमात्रमप्यन्यदस्तीत्यर्थः ॥ १ ॥ २ ॥  
  
पृथक्कृत्यैक्यमभ्येति स्वात्मा संसारखण्डकम् ।  
सर्व एव मृतो जन्तुः पृथक्स्वप्ननिभात्मकम् ॥ ३ ॥  
  
एवमेव सर्वेषामपि जीवानां मरणकालोद्बुद्धं स्वकर्मैव स्वप्न इव जगदात्मना   
आमोक्षं भातीति बोध्यमित्याह-सर्वे एवेति ॥ ३ ॥  
  
एवन्ततस्वरूपोऽपि देही चामोक्षमाकुलः ।  
जीवयूथं मया तुभ्यं कथितं कथयाऽनया ॥ ४ ॥  
  
एवं भिक्ष्वात्मेव ततमपरिच्छिन्नं स्वरूपं यस्य तथाविधोऽपि देही देहपरिच्छिन्न   
इव आमोक्षमाकुलस्तिष्ठतीत्यर्थः । अनया भिक्षुकथया ॥ ४ ॥  
  
परात्प्रस्पन्दितात्मेति न भिक्षू राम केवलम् ।  
मोहान्मोहान्तरं याति जीवोऽहरहरेव नः ॥ ५ ॥  
  
परात्पूर्णस्वरूपात्प्रस्पन्दितात्मा सर्वोऽपि जीव इति एवम्प्रकार एव न केवलं   
भिक्षुरित्यर्थः । अहरहः प्रतिदिनं स्वप्ने नः अनुभवसिद्धमेवेत्यर्थः ॥ ५ ॥  
  
पर्वताग्रपरिभ्रष्टो ह्यधोध उपलो यथा ।  
परमात्मपरिभ्रष्टो जीवः स्वप्नमिमं दृढम् ॥ ६ ॥  
  
पश्यत्यस्मादपि स्वप्नाद्याति स्वप्नान्तरं पुनः ।  
स्वप्नात्स्वप्ने विनिपतन्मृषैवेदं दृढं किल ॥ ७ ॥  
  
इदं जन्मादिदुःखं क्वचित्केनचिन्निमित्तेन परिपश्यतीति परेणान्वयः ॥ ७ ॥  
  
परिपश्यति जीवोऽन्तर्मायया जर्जरीकृतः ।  
क्वचित्केनचिदेवेह कदाचिदपि वा स्वयम् ॥ ८ ॥  
  
देहनाम्नोऽहमित्यन्तो मुच्यते स्वं प्रपद्यते ।  
  
श्रीराम उवाच ।  
  
अहो नु विषमो मोहो जीवस्यास्योपजायते ॥ ९ ॥  
  
इदानीं बन्धमोक्षतत्त्वं सङ्क्षिप्याह-देहेति । देहनाम्नोऽहमित्यभिमान एवान्तो   
बन्धः स्वात्मलाभ एव मोक्ष इति निष्कर्ष इत्यर्थः । किञ्चित्प्रष्टुकामो रामो   
वर्णितार्थप्रबोधमाश्चर्याभिनयेन व्यनक्ति अहो इत्यादिना ॥ ९ ॥  
  
यथा सुप्तस्य स्तोकेन नानाकारविकारया ।  
मिथ्याज्ञानोग्रयामिन्या मायया निपतत्यलम् ॥ १० ॥  
  
स्तोकेनाल्पेनापि मदश्रमादिनिमित्तेन सुप्तस्य मनः स्वाप्नमायया यथा   
अलमत्यन्तं भीमं वैषम्यं दुःखसङ्कटं निपतति तच्च   
निजवत्सत्यवत्स्वीयवद्वा उच्यते तद्वदहो आश्चर्यमिति परेणान्वयः ॥ १० ॥  
  
अहो नु खलु वैषम्यं भीमं निजवदुच्यते ।  
भगवन्सर्वदा सर्वं सर्वदैव जगत्स्थितौ ॥ ११ ॥  
  
सर्व सर्वत्र सर्वदा सम्भवतीति च त्वया यदुक्तं तदप्यनुभवारूढं   
ममाभूदित्याह-भगवन्निति ॥ ११ ॥  
  
त्वया सम्भवतीत्युक्तं यथा तच्चानुभूयते ।  
एवङ्गुणविशिष्टात्मा तन्मोहात्मा स भिक्षुकः ॥ १२ ॥  
  
एवमुपदिष्टार्थाभिनन्दनेन गुरुं प्रतोष्य त्वयायं भिक्षुर्मद्बोधाय   
कल्पयित्वोक्त उत क्वचिदस्तीति सन्देहेन कौतुकात्पृच्छति-एवङ्गुणविशिष्टेति ।   
तन्मोहात्मा ताद्दशजीवटादिमोहात्मा ॥ १२ ॥  
  
क्वचिदस्ति न वास्त्यन्तरालोक्य कथयाशु मे ।  
  
श्रीवसिष्ठ उवाच ।  
  
अद्य रात्रौ समाधिस्थस्त्रिलोकीमठिकामिमाम् ॥ १३ ॥  
  
अन्तर्योगेन आलोक्य त्वद्बोधाय यद्यपि कल्पयित्वा मया भिक्षुरुक्तस्तथापि   
तद्वाक्यस्यानृतत्वायोगात्क्वचित्सम्भावित एव सः । तस्य च योगेनाधुना दर्शने   
उत्थाने विलम्बः स्यादित्याशयेन वसिष्ठस्तत्कालोचितमुवाच-अद्येति ॥ १३ ॥  
  
भिक्षुरेकोऽस्तिनास्तीति प्रेक्ष्य प्रातर्वदाम्यहम् ।  
  
वाल्मीकिरुवाच ।  
  
मुनौ चैवं कथयति बहिर्मध्याह्नडिण्डिमः ॥ १४ ॥  
  
उत्थानयोग्यमध्याह्नबोधको डिण्डिमो वाद्यभेदस्तद्ध्वनिरिति यावत् ॥ १४ ॥  
  
उदभूत्प्रलयक्षुब्धघनगर्जितमांसलः ।  
तत्यजुः पादयोस्तस्य पुष्पाञ्जलिपरम्पराः ॥ १५ ॥  
  
घनगर्जितमिव मांसलः पुष्टः । तस्य वसिष्ठस्य ॥ १५ ॥  
  
मृपाः पौरा विटपिनः पुष्पं वातधुता इव ।  
पूजयित्वा मुनिश्रेष्ठानुदतिष्ठन्स्वविष्टरात् ॥ १६ ॥  
  
वातेन धुताः कम्पिता विटपिन इव ॥ १६ ॥   
  
सभा तदनु सोत्तस्थौ सप्रणामपरम्परा ।  
क्रमेण ह्यस्तनेनैव जग्मुः खेचरभूचराः ॥ १७ ॥  
  
ह्यस्तनेन पूर्वेद्युर्भवेन ॥ १७ ॥  
  
स्वास्पदेषु यथाशास्त्रमहर्व्यापारमादृताः ।  
सर्वे सम्पादयामासुर्निजधर्मं क्रमोचितम् ॥ १८ ॥  
  
अहर्व्यापारमाह्निकं निजधर्म सम्पादयामासुः ॥ १८ ॥  
  
चिन्तयन्तो मुनिप्रोक्तं महीचरनभश्चराः ।  
ज्ञानं क्षपां क्षणमिव निन्युः कल्पमिवापि च ॥ १९ ॥  
  
मुनिप्रोक्तं ज्ञानं शास्त्रं चिन्तयन्तः अभ्यस्यन्तः ।   
उपदिष्टार्थानुसन्धानसुखेन क्षणमिव पुना   
रामपुष्टार्थश्रवणेच्छौत्कण्ठ्येन निद्राभावात्कल्पमिव च ॥ १९ ॥  
  
प्रातः पुनः प्रसृतकार्यपरम्परेऽस्मिञ्जाते जने   
खचरभूचरभूतसङ्घः ।  
आख्यानलोकरचनेन तथैव तस्थावन्योन्यसंवदनपूजितपूज्यलोकः ॥ २० ॥  
  
खचरभूचरभूतसङ्घो रात्रिमतिवाह्य प्रातर्जने प्रसृतस्वस्वकार्यपरम्परे   
जाते सति दशरथसभामागत्य तथा पूर्वेद्युर्वदेव पुनः आख्यानलोकरचनेन   
व्याख्यानश्रवणोचितसभासन्निवेशक्रमरचनेन तस्थौ ॥ २० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
विद्योत्तरविस्मयवर्णनं नाम पञ्चषष्टितमः सर्गः ॥ ६५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
विद्योत्तरविस्मयवर्णनं नाम पञ्चषष्टितमः सर्गः ॥ ६५ ॥  
# ०६६
षट्षष्टितमः सर्गः ६६  
  
वाल्मीकिरुवाच ।  
  
वसिष्ठमुनिसंयुक्ता विश्वामित्रादिसंयुताः ।  
स्थिताः खेचरसिद्धौघा विऽस्रान्ता नृपनायकाः ॥ १ ॥  
  
अन्विष्टस्यात्र यत्नेन भिक्षोर्दर्शनमुच्यते ।  
तादृशानां तथान्येषां मुनीनां भूतभाविनाम् ॥   
  
स्थिता उपविष्टाः । ततो नृपास्ततो नायकाः सामन्तादयश्च विश्रान्ता उपविष्टाः ॥ १ ॥  
  
सरामलक्ष्म्णा सैव तथैवाथ सभा बभौ ।  
सौम्या समसमाभोगा शान्तवातेव पद्मिनी ॥ २ ॥  
  
पद्मिनी पद्मवती सरसी ॥ २ ॥  
  
अनवेक्ष्य वचः प्रश्नमुवाचाथ मुनीश्वरः ।  
बोधयन्ति बलादेव सानुकम्पा हि साध्वः ॥ ३ ॥  
  
प्रश्नमनवेक्ष्य अप्रतीक्ष्य वच उवाच । प्रातर्वदाम्यहमिति स्वयं प्रतिज्ञातत्वादिति   
भावः ॥ ३ ॥  
  
श्रीवसिष्ठ उवाच ।  
  
राजन् रघुकुलाकाशशशाङ्क रघुनन्दन ।  
ह्यो मया ज्ञाननेत्रेण स भिक्षुः प्रेक्षितश्चिरम् ॥ ४ ॥  
  
चिरं प्रेक्षितोऽन्विष्टः । चिरमन्विध्य प्रेक्षित इति वा ॥ ४ ॥  
  
ध्यानेनाहं चिरं भ्रान्तस्तादृग्भिक्षुदिदृक्षया ।  
द्वीपानि सप्त विपुलां [पृथ्वीम् ।] कुलशैलसपर्वताम् ॥ ५ ॥  
  
यावत्कुतश्चिदप्येवं भिक्षुर्लब्धो न तादृशः ।  
कथं किल मनोराज्यं बहिरप्युपलभ्यते ॥ ६ ॥  
  
यावन्न लब्धस्तावदहं चिरं भ्रान्त इति पूर्वेणान्वयः ॥ ६ ॥  
  
ततस्त्रिभागशेषायां रात्र्यां पुनरहं धिया ।  
उत्तराशान्तरं यातो बेलावात इवार्णवम् ॥ ७ ॥  
  
उत्तरस्या आज्ञाया दिश आन्तरं देशं यातो मनसा पर्यालोचितवानिति यावत् ॥ ७ ॥  
  
जिननामैष तत्रास्ति श्रीमान् जनपदो महान् ।  
वल्मीकोपरि तत्रास्ति विहारो जनसंश्रयः ॥ ८ ॥  
  
वल्मीकाख्याज्जनपदादुपरि परतो जिननामा एष प्रसिद्धो जनपदोऽस्ति तत्र जनपदे   
विहाराख्यो जनसंश्रयो बहुजनाश्रयो देशोऽस्ति ॥ ८ ॥  
  
तस्मिन्विहारे स्वकुटीकोशे कपिलमूर्धजः ।  
भिक्षुर्दीर्घदृशो नाम स्थित एव समाधये ॥ ९ ॥  
  
दृक्शब्दाद्भागुरिमतेन हलन्ताट्टापि दीर्घे दृशे यस्येति व्युत्पाद्यम् ॥ ९ ॥  
  
एकविंशतिरात्रं च तस्यैवं स्थितिशालिनः ।  
दृढार्गलं गृहं ध्यानभङ्गभीता विशन्ति नो ॥ १० ॥  
  
तस्य गृहं कुटीं ध्यानभङ्गभीताः प्रिया अपि भृत्या नो विशन्ति किल ॥ १० ॥  
  
भृत्याः प्रियाः किल तथा सन्तिष्ठति स भिक्षुकः ।  
अद्यैव तस्य संवेत्तुं नियतेरीदृशी स्थितिः ॥ ११ ॥  
  
तस्य भिक्षोः । संवेत्तुं विदेहकैवल्याय चरमसाक्षात्कारं प्राप्तुम् । तत्कुतः । यतो   
नियतेस्तदायुर्नियन्तुर्विधातुः ॥ ११ ॥  
  
रात्रयो ध्याननिष्ठस्य गतास्तस्यैकविंशतिः ।  
स तु वर्षसहस्राणि तथा चित्तेन भूतवान् ॥ १२ ॥  
  
तथा प्राग्वर्णितप्रकारेण ॥ १२ ॥  
  
कस्मिंश्चित्प्राक्तने कल्पे भिक्षुरेवं पुराऽभवत् ।  
अद्य त्विह द्वितीयोऽस्मिंस्तृतीयो नोपलभ्यते ॥ १३ ॥  
  
एवं एवंविधः । अद्यास्मिन्कल्पे । अयं द्वितीयः । तृतीयो नोपलभ्यते तदानीं   
मयेत्यर्थः ॥ १३ ॥  
  
मया तु पुनरन्विष्य चेतसा चतुरात्मना ।  
तादृग् भिक्षुस्तृतीयोऽन्यो जगत्पद्मोदरालिना ॥ १४ ॥  
  
जगत्पद्मे अलिना अलिवद्भ्रमता मया अस्मिन् सर्गे तृतीयो नोपलभ्यत इति पूर्वेण परेण   
वा अन्वयः ॥ १४ ॥  
  
अस्मात्सर्गात्ततो लब्धस्तृतीयस्तादृशाशयः ।  
अथान्ये लीलया सर्गा मया सम्प्रेक्षितास्ततः ॥ १५ ॥  
  
अथ मया लीलया अस्मात्सर्गादन्ये सर्गाः सम्प्रेक्षितास्तत्र तृतीयस्तादृगाशयो   
लब्ध इत्यन्वयः ॥ १५ ॥  
  
यावत्तस्मिंश्चिदाकाशकोशशायिनि सर्गके ।  
तृतीयो विद्यते भिक्षुर्ब्राह्मश्च सदृशक्रमः ॥ १६ ॥  
  
तदेवाह-यावदिति । ब्राह्मस्तत्रत्यब्रह्मणा निर्मित एतत्सदृश एव भुवनक्रमो   
विद्यते ॥ १६ ॥  
  
एवं तेनैव तेनैव सन्निवेशेन भूरिशः ।  
भविष्यन्त्यभवन्सर्वे पदार्थाः सर्गसन्ततौ ॥ १७ ॥  
  
एवं ब्रह्माण्डभेदेन सदृशे पदार्थक्रमे तादृशभिक्षवोऽप्यनन्ताः   
सम्भवन्तीत्याशयेनाह-एवमिति ॥ १७ ॥  
  
अस्यां सभायामपि ये मुनयो ब्राह्मणास्तथा ।  
भाव्यमेवं समाचारैस्तैरन्यैरप्यनेकशः ॥ १८ ॥  
  
अस्मिन्नर्थे मुमुक्षुव्यवहारोक्तमेवार्थ पुनः प्रपञ्चयन्नाह-अस्यामित्यादिना   
। तैरप्येवं भिक्षुसदृशसमाचारैः स्वसदृशसमाचारैश्च भाव्यम् । अन्यैरपि   
एतन्मुनिसमाचारैर्भिक्षुसमाचारैश्च भाव्यमित्यर्थः ॥ १८ ॥  
  
नारदेनामुना भाव्यं पुनरन्येन चामुना ।  
एवं कलनकर्मभ्यां युक्तेनान्येन भूरिशः ॥ १९ ॥  
  
कलनन्न् ज्ञानं कर्म चरित्रं ताभ्यां युक्तेन ॥ १९ ॥  
  
एवं जन्मादिना भाव्यं व्यासेनापि शुकेन च ।  
शौनकेन पुनर्भाव्यं क्रतुना पुलहेन च ॥ २० ॥  
  
अगस्त्येन पुलस्त्येन भृगुणाऽङ्गिरसापि च ।  
एत एव तथान्ये च एवंरूपक्रियास्पदम् ॥ २१ ॥  
  
एवंविधस्य रूपस्य संस्थानस्य क्रियाणां चास्पदं भविष्यन्तीत्यर्थः ॥ २१ ॥  
  
चिराच्चिराद्भविष्यन्ति मायेयं वितता यतः ।  
सदृशाचारजन्मानस्त एवान्ये च भूरिशः ॥ २२ ॥  
  
भूयोभूयो विवर्तन्ते सर्गेष्वप्स्विव वीचयः ।  
अत्यन्तसदृशाः केचित्केचिदर्धसमक्रमाः ॥ २३ ॥  
  
केचिदीषत्समाः केचिन्न कदाचित्पुनस्तथा ।  
एवमेषातिवितता महतामपि मोहिनी ॥ २४ ॥  
  
क्षणेनेहास्ति नो कर्म प्रतिपत्तिर्हि जृम्भते ।  
क्वैकविंशत्यहोरात्रा अनन्ताकृतयोऽनघ ॥ २५ ॥  
  
क्षणे निरवयवकालात्मनि ईहा मानसचेष्टापि नास्ति । देहादिचेष्टालक्षणं कर्म च   
दूरनिरस्तत्वादेव नास्ति । किं तर्हि प्रतिपत्तिर्भ्रान्तिरेव केवलं जृम्भते । तदेवेह   
भिक्षुचरित्रे स्पष्टमित्याह-क्वेति । अनन्ता जीवटादिसर्गाकृतयस्तासामलं   
सम्यगुपलम्भश्च क्व ॥ २५ ॥  
  
क्व तासामुपलम्भोऽलमहो भीमा मनोगतिः ।  
प्रतिभामात्रमेवेदमित्थन्न् विकसितं स्थितम् ॥ २६ ॥  
  
नानाकलहकल्लोलं जले प्रातरिवाम्बुजम् ।  
जातं संवेदनादेव शुद्धादिदमशुद्धिमत् ।  
संसारजालमखिलं सार्चिर्वह्निकणादिव ॥ २७ ॥  
  
प्रातरम्बुजमिव विकसितम् । तत्पक्षे भ्रमरादीनां नानाकलहा जलकल्लोलाश्च पश्येति   
योज्यम् । अर्चिर्भिः सहवर्तमानः सार्चिर्महानग्निर्वह्निकणादिव   
शुद्धात्संवेदनादेवेदमशुद्धिमज्जगज्जातम् ॥ २७ ॥  
  
प्रत्येकमेवमुदितः प्रतिभासखण्डः खण्डान्तरेष्वपि च तस्य   
विचित्रखण्डः ।  
सर्वे स्वयं ननु च तेऽपि मिथो न मिथ्या सर्वात्मनि स्फुरति कारणकारणेऽस्मिन् ॥   
२८ ॥  
  
एवं भिक्षुमनसीव सर्वजीवमनःस्वपि प्रत्येकं जगद्रूपः प्रतिभासखण्ड   
उदितस्तस्य तस्यान्तर्जीवखण्डान्तरेष्वपि च विचित्रः सर्गखण्ड उदित इत्यनवस्थैव   
मायादृशेत्यर्थः । ते प्राथमिकखण्डाः स्वयं तेपि च तदन्तर्गतजगत्खण्डा   
मिथः स्वस्वव्यवहारदृशा न मिथ्या सत्या एव । किं स्वतो नेत्याह-सर्वात्मनीति ।   
सर्वात्मन्यास्मिंश्चित्सत्तैकरसे परमात्मनि तादात्म्येन स्फुरति सति । तेन   
स्वतत्त्वबोधेन तद्भावत्यागे तु न किञ्चित्सत्यमित्यर्थः ॥ २८ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० जीवटोपाख्याने   
भिक्षुसंसृतिकथनं नाम षट्षष्टितमः सर्गः ॥ ६६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भिक्षुसंसृतिकथनं नाम षट्षष्टितमः सर्गः ॥ ६६ ॥  
# ०६७
सप्तषष्टितमः सर्गः ६७  
  
दशरथ उवाच ।  
  
मुनिनायक तं भिक्षुं गत्वा सम्बोधयन्त्वमी ।  
नरा मत्प्रहिताः शीघ्रं चानयन्तु कुटीगतम् ॥ १ ॥  
  
भिक्षोः समाधौ मुक्तस्य देहनाशोऽत्र वर्ण्यते ।  
भिक्षुभ्रान्तिवदन्येषां बन्धो मोक्षश्च बोधतः ॥  
  
सम्बोधयन्तु समाध्र्व्युत्थापयन्तु । अमी मत्प्रहिता मया प्रेषिता नरा मन्त्रिणो   
भवदाज्ञया आनयन्तु ॥ १ ॥  
  
श्रीवसिष्ठ उवाच ।  
  
राजंस्तस्य महाभिक्षोः स देहः प्राणवर्जितः ।  
क्लेदो वैवर्ण्यमायातो नासौ जीवितभाजनम् ॥ २ ॥  
  
अद्यैव तस्य संवेत्तुं नियतेरेष निश्चयः इति मदुक्तं विस्मृत्य त्वयेदं   
पृष्टमिति सूचयन्वसिष्ठ उवाच-राजन्निति । क्लेदः   
प्राणोपष्टम्भकान्नरसभागः शोषेण वैवर्ण्यमायातः ॥ २ ॥  
  
तस्य भिक्षोस्तु जीवोऽसौ भूत्वा पद्मजसारसः ।  
जीवन्मुक्तः स्थितो भूयो नासौ संसृतिभाजनम् ॥ ३ ॥  
  
स तर्हि त्वदीयसत्यसङ्कल्पेन प्रजीवतु तत्राह-तस्येति । सत्येव   
तद्देहभोग्यप्रारब्धशेषे मत्सङ्कल्पः प्रवर्तते नान्यथेति भावः ॥ ३ ॥  
  
तद्गृहे मासपर्यन्ते बलान्निष्कासितार्गलाः ।  
अन्तराले तु तिष्ठन्ति भृत्या भिक्षुदिदृक्षवः ॥ ४ ॥  
  
मासपर्यन्तं गृहार्गलं न निष्कासनीयमिति भिक्षुणा आज्ञप्तैरन्तरालवासिभिस्त  
द्भृत्यैर्गुप्तत्वादपि त्वन्मन्त्रिभिस्तत्प्रबोधनं कर्तुमशक्यमित्याह##-  
भिक्षुदेहदिदृक्षवो भृत्या बहिर्द्वारान्तराले तिष्ठन्ति । बलाद्भिक्ष्वाज्ञाबलादिति   
वा ॥ ४ ॥  
  
ततो नष्टाङ्गसन्धानं कायं निष्काल्यते जले ।  
त्यक्ष्यन्त्यन्यं करिष्यन्ति भिक्षुमक्षुण्णमानसम् ॥ ५ ॥  
  
ततो मासान्ते कायं भिक्षुशरीरं निष्काल्य निःसार्य जले त्यक्ष्यन्ति मज्जयिष्यन्ति ।   
तस्यां कुट्यामन्यं तत्कायाकारशिलाप्रतिमारूपं भिक्षुं   
पूजाभक्त्यादिव्यवहारप्रवर्तनाय करिष्यन्ति । दृढत्वादक्षुण्णं मानसं   
भक्तमनःकल्पितदेवतारूपम् । कर्मधारयः ॥ ५ ॥  
  
अनेनैवं सदेहेन भिक्षुर्मुक्तो व्यवस्थितः ।  
कथं प्रबोध्यते नष्टं तद्विहारे शरीरकम् ॥ ६ ॥  
  
एवमुक्तरीत्या मुक्तः । विहारे प्राणचेष्टादिव्यापारविषये नष्टं मृतम् ॥ ६ ॥  
  
एषा [एवातिवितता मायेति पाठः ।] गुणमयी माया दुर्बोधेन दुरत्यया ।  
नित्यं सत्यावबोधेन सुखेनैवातिवाह्यते ॥ ७ ॥  
  
प्रश्नं प्रासङ्गिकमुक्त्वा प्रस्तुतमेवावलम्बते-एषेत्यादिना । दुर्बोधेन   
भ्रान्तिपरम्पराहेतुविक्षेपशक्त्या । अतिवाह्यते निरस्यते ॥ ७ ॥  
  
असत्येव कृतारम्भा हेम्नः कटकता यथा ।  
प्रतिभासविपर्यासमात्रकारणकोदया ॥ ८ ॥  
  
असती अविद्यमानैव कृतजगदारम्भा । हेम्नः कटकतयेव प्रतिभासस्य यो   
विपर्यासोऽन्यथाभावस्तन्मात्रकारणको विभ्रमोदयो यस्याः ॥ ८ ॥  
  
परमात्मनि वाचेयमित्थं मायानुमीयते ।  
तरङ्गालीव पयसि प्रेक्षामात्रविनाशिनी ॥ ९ ॥  
  
वाचारम्भणं विकारो नामधेयं मृत्तिकेत्येव सत्यम् इत्यादिदृष्टान्तश्रुतिवाचा   
दार्ष्टान्तिकमायापि इत्थमनृतस्वभावैवानुमीयते ॥ ९ ॥  
  
ज्ञो हि दृश्यतया दीर्घस्वप्नात्स्वप्नान्तरं व्रजेत् ।  
एवं जीवत्वमायाति विवेकात्सर्वमात्मदृक् ॥ १० ॥  
  
ज्ञः परमात्मा एवं अविवेकाज्जीवत्वमायाति स च स्वविवेकात्सर्वमात्मेति   
पश्यतीत्यात्मदृक् चिन्मात्रः परिशिष्यत इत्यर्थः ॥ १० ॥  
  
यो यस्य प्रतिभासः स्यादात्मैव स स्वबोधतः ।  
स एवोदेति संसारः करञ्जवनगुल्मदृक् [गुल्मधृगिति पाठः ।] ॥ ११   
॥  
  
सः स्वबोधत आत्मैव । अबोधतस्तु स एव संसारात्मना उदेति ॥ ११ ॥  
  
प्रत्येकं भूतमुदितं कृतं संसारमण्डलम् ।  
भिक्षोः स्वप्नान्तर इव परां भङ्गिमिवाम्भसः ॥ १२ ॥  
  
भूतं प्राणिनिकायं प्रति प्रत्येकं संसारमण्डलं भ्रान्त्या उदितं कृतम् ।   
यथा भिक्षोः स्वप्नान्तरे अम्भसो भङ्गि आवर्ततरङ्गादिविभागमिव विद्धीत्यर्थः   
॥ १२ ॥  
  
प्रस्तुतः पद्मजादेव जगत्स्वप्नो यथोदितः ।  
तथैवास्वच्छचित्तोत्थो रूढः सर्वजनं प्रति ॥ १३ ॥  
  
समष्टेर्हिरण्यगर्भस्य मनोमात्रनिर्माणत्वादयं सर्गः स्वप्न एव चेद्व्यष्टेरपि   
तथैव भवितुमर्हति । अस्वच्छचित्तादुत्थित इति परः स्थिर इव भासत इत्याह-प्रस्तुत   
इति ॥ १३ ॥  
  
पितामहवदाभाति सर्गः स्वप्नविलासवत् ।  
प्रत्येकमुदितस्तेन ब्रह्माण्डानीव कोटिशः ॥ १४ ॥  
  
चित्तशुद्धौ तु पितामहस्येव पितामहवत् स्वप्नविलासवदसत्य आभाति तेन   
तादृशभानेन ज्ञायते । प्रत्येकमयं ब्रह्माण्डानीव कोटिश उदित इति निश्चीयत   
इत्यर्थः ॥ १४ ॥  
  
स्फुरन्यथा तथा वास्मिञ्जीवः पश्यति विभ्रमम् ।  
हृदयेऽयन्न् समर्थं च स्वप्नवद्दीर्घमान्तरम् ॥ १५ ॥  
  
अयं जीवो व्यष्टिप्रपञ्चरूपेण समष्टिप्रपञ्चरूपेण वा   
साधारणप्रपञ्चरूपेण प्रत्येकमसाधारणप्रपञ्चरूपेण वा यथा तथा वा   
स्फुरन्नस्तु तथापि हृदये प्रतिभानसमर्थ दीर्घ विभ्रमं पश्यतीति स   
स्वप्नवन्मिथ्यैवेत्यर्थः ॥ १५ ॥  
  
चित्सत्तामात्रमासाद्य प्रतीतिच्युतमात्रतः ।  
जरामरणदुःखानां क्वचिद्भाजनतां गतः ॥ १६ ॥  
  
दीर्घस्वप्नदर्शने निमित्तमाह-चित्सत्तामात्रमिति । तत्त्वतः   
प्रतीतेश्च्युतमावृत्तं तावन्मात्रतश्चित्सत्तामात्रमासाद्य आश्रित्य   
क्वचित्कस्मिंश्चिद्देवनरतिर्यगादिदेहे ॥ १६ ॥  
  
पातालं ब्रह्मलोकं वा चित्तत्सुकृतशालिनी ।  
चित्तांशस्पन्दमात्रेण कृत्वा कृत्वेव संस्थिता ॥ १७ ॥  
  
तत्तत्र स्वप्ने विचित्रसुकृतशालिनी जीवचित् स्वचित्तांशस्पन्दमात्रेणाधः पातालं वा   
ऊर्ध्वं ब्रह्मलोकं वा कृत्वा कृत्वा भुञ्जाना संस्थितेत्यर्थः ॥ १७ ॥  
  
चित्स्पन्दरूपिणी जीवनामरूपं गतात्मनि ।  
अन्यत्र च विलुठति गत्वा सम्भ्रमहारिणी ॥ १८ ॥  
  
परमात्मचिदेव प्राणकल्पनया तदधीनस्पन्दरूपिणी भूत्वा तद्द्वारेण   
जीवनामकं रूपं गता सती आत्मनि देहाकारसम्भ्रमहारिणी अन्यत्र बहिश्च गत्वा   
विषयाकारसम्भ्रमहारिणी भूत्वा विलुठति ॥ १८ ॥  
  
चित्तेति परमात्मा न परमात्मा न वा न किम् ।  
जीवदेहादिनाम्नोऽस्य प्रतिबिम्बादिवार्हता ॥ १९ ॥  
  
अस्त्वेवमस्य भ्रान्त्या जीवादिनामरूपभेदस्तथापि परमात्मैवैषः   
अध्याससहस्रैरप्यधिष्ठानस्यान्यत्वायोगादिति परमपुरुषार्थफलं   
जीवब्रह्मैक्यं दृढीकरोति-चित्तेतीति । प्रत्यगात्मा   
चित्तेत्युपाध्याकारभ्रान्तिमात्रापराधात्किं परमात्मा ब्रह्म न परं वा ब्रह्म   
किं आत्मा प्रत्यगात्मा न किमस्य ब्रह्मणो मुखस्य दर्पणे   
प्रतिबिम्बनादिवौपाधिकजीवनाम्नो देवदत्तयज्ञदत्तादेर्देहनाम्न   
आदिपदात्प्राणवाक्चक्षुरादिनाम्नश्चाहर्ता न किन्तु अभेदेऽप्युपाधिवशात्सर्वं   
सम्भवत्येव । तथा च श्रुतिः स एष इह प्रविष्ट आनखाग्रेभ्यः प्राणन्नेव प्राणो   
नाम भवति वदन्वाक् पश्यंश्चक्षुः शृण्वन् श्रोत्रं मन्वानो मन इति   
तान्येतस्य कर्मनामान्येव इति ॥ १९ ॥  
  
ब्रह्मण्येव परं ब्रह्म जगद्दृष्ट्यैव संस्थितम् ।  
शुद्धाकाशमिवाकाशे जले जलमिवामलम् ॥ २० ॥  
  
एवमैक्यदर्शने जगद्दृष्ट्या व्यवहारदृष्ट्यैव परं ब्रह्म ब्रह्मण्येव   
संस्थितं किं पुनः परमार्थदृष्ट्या समूलोपाधिबाधे तद्वाच्यमिति भावः ॥ २०   
॥  
  
लोको ब्रह्मण एवायं जगद्रूपेषु तिष्ठति ।  
बिभेत्यन्यतया बोधात्प्रतिबिम्बादिवार्भकः ॥ २१ ॥  
  
किं च दर्पणादौ मुखादत्यन्तमिन्ने मुखस्य स्थितावन्यथाभ्रान्तिसम्भावनापि   
स्यात् । अयं जीवलोकस्तु स्वात्मभूतस्याभयस्य ब्रह्मण एव मूर्तामूर्तात्मकेषु   
जगद्रूपेषु तिष्ठतीति न तत्सम्भावनापि तथापि अन्यतया आत्मन्यतिरिक्तमन्यन्मम   
भयहेतुरस्तीति बोधाद्बिभेतीत्याश्चर्यमित्यर्थः ॥ २१ ॥  
  
स्पन्देऽस्पन्दीकृते चेह स्वतः सञ्ज्ञा विलीयते ।  
साप्यलं परिणामेन लीयतेऽग्नौ घृतं यथा ॥ २२ ॥  
  
अन्यताबोधे च बुद्धिस्पन्दो हेतुरिति बुद्धिस्पन्दे समाध्यभ्यासेन अस्पन्दीकृते   
भेदबुद्धिलक्षणा सञ्ज्ञा स्वत एव बुद्धौ विलीयते सा बुद्धिरप्यलं   
पूर्णब्रह्माकारेण चरमसाक्षात्कारलक्षणपरिणामेनाग्नौ हुतं घृतमिव   
तदिद्धे ब्रह्मणि विलीयत इत्यर्थः ॥ २२ ॥  
  
चित्स्पन्द एव चित्स्पन्दे सर्वात्मनि विजृम्भितः ।  
स्पन्दास्पन्दौ जृम्भणादि कल्पितं नात्र वास्तवम् ॥ २३ ॥  
  
बोधमात्रात् कथं कुद्दालकोटिदुर्भेद्यं जगद्विलीयत इति   
चेदवास्तवचित्स्पन्दमात्रत्वादित्याह-चित्स्पन्द एवेति ॥ २३ ॥  
  
न स्पन्दोऽस्तीह नास्पन्दो नैकता वापि न द्विता ।  
शुद्धं चिन्मात्रसर्वस्वं यथैवास्ति तथा स्थितम् ॥ २४ ॥  
  
कल्पितमिति कथं ज्ञातमिति चेत्तत्त्वदृशा तददर्शनादित्याह-नेति ॥ २४ ॥  
  
सारेण तु विचारेण सर्वशब्दार्थयोः समे ।  
चिन्मात्रमेव ज्ञातेऽयं नास्तीत्यपि न विद्यते ॥ २५ ॥  
  
सर्वशब्दस्य तदर्थस्य च समे एकरसे स्वभावे ज्ञाते सति चिन्मात्रमेव   
परमार्थसत्यम् । नास्तीति अभावभूतोऽप्ययं प्रपञ्चो न विद्यते दूरे भाव इत्यर्थः   
॥ २५ ॥  
  
भेदवेदनयोदेति भेदः प्रकृतिलाञ्छनम् ।  
अभेदबोधादखिले गलिते शिष्यते परम् ॥ २६ ॥  
  
नानातैवास्य बोधेन स बोधस्त्वनवेक्षणात् ।  
पृच्छकं चैवमस्त्येव तस्मान्निःशङ्कता परा ॥ २७ ॥  
  
यथोक्तैव वस्तुस्थितिर्न केनचिदन्यथाकर्तु शक्येति वसिष्ठः प्रतिजानीते-नानातेति ।   
एवकारौ भिन्नक्रमौ । हे राम त्वं अबोधेनैव नानातासि । स त्वमबोधरूपाया   
नानाताया अनवेक्षणात्तु बोधः पूर्णचिद्रूप एवासि । अस्मिन्नर्थे यं कं च पृच्छ ।   
एवमेवास्ति परमार्थः । तस्मादेव तव मम अन्यस्य च परा निःशङ्कता   
प्रतिष्ठितेत्यर्थः ॥ २७ ॥  
  
ततः स्वप्नो न जागर्तिर्न सुषुप्तिर्न तुर्यता ।  
न बन्धोस्ति न मोक्षोस्ति नान्यथाकल्पनात्मकम् ॥ २८ ॥  
  
ततस्तादृशनिःशङ्कताबलादेव जाग्रदादिसर्वावस्थाद्वैतापलापः प्रवृत्त   
इत्याह-तत इति ॥ २८ ॥  
  
शान्तिरेका जगन्नाम्नी शान्तिरेवमवस्थिता ।  
अबोधोऽसत्य एवातः क्व द्रष्ट्टदृश्यदर्शनम् ॥ २९ ॥  
  
अबोधवशादेव द्रष्टदृश्यादित्रिपुटीजगत् । यदा त्वबोधः असत्य एव तदा   
शुद्धात्मरूपा तच्छान्तिरेवैका जगन्नाम्नी । यतः सा शान्तिरेव गच्छति सर्वतो   
व्याप्नोतीति व्युत्पत्त्या एवं जगन्नामयोग्यतया व्यवस्थिता ।   
द्रष्ट्टदृश्यदर्शनात्मिका त्रिपुटी तु अत्यन्ताप्रसिद्धेति नासौ तदा   
जगन्नाम्नीत्यर्थः ॥ २९ ॥  
  
स्पन्दोऽप्यस्पन्द एव स्यान्निःसङ्कल्पतया च ते ।  
न स्पन्दास्पन्दयोर्भिन्ना सङ्कल्परहितैव चित् ॥ ३० ॥  
  
ननु चित्तप्राणादिस्पन्दस्य बोधमात्रेण कथं निवृत्तिरिति   
चेत्तद्धेतुसङ्कल्पक्षयादेवेत्याह-स्पन्द इति ॥ ३० ॥  
  
द्वैतैक्यविकला [विकसद्रूप इति पाठः ।] रूपसङ्कल्पश्चिदभावनात् ।  
स च भावनमात्रेण गतो ब्रह्मैव शिष्यते ॥ ३१ ॥  
  
चितः अभावनाददर्शनाद्द्वैतैक्यादिरूपसङ्कल्प उदितः स च भावनमात्रेण   
दर्शनमात्रेण गत इति द्वैतैक्यरहिता चिद्ब्रह्मैव शिष्यत इत्यन्वयः ॥ ३१ ॥  
  
चिच्चन्द्रबिम्बे सङ्कल्पकलङ्कः स्फुरतीव यः ।  
नासौ कलङ्कस्तद्विद्धि चिद्घनस्य घनं वपुः ॥ ३२ ॥  
  
तद्दर्शनप्रकारमाह-चिच्चन्द्रबिम्बे इति ॥ ३२ ॥  
  
चिद्घनस्य न सन्नासन्स्थीयतां यत्तते पदे ।  
इत्यदोषमहाबोधसारसङ्ग्रहणं कृतम् [कुरु इति   
पाठश्चेद्व्याख्यानुगुणः स्यात् ।] ॥ ३३ ॥  
  
नासौ कलङ्क इत्यर्थे युक्तिमाह-चिद्घनस्येति । त्वया चिद्घनस्य तते पदे   
स्थीयताम् । यद्यस्मात्पूर्णभावावस्थानात्सङ्कल्पादिस्त्वदैकरस्यमापन्नः   
पृथङ् न सन् त्वदात्मना च सन् भवति इति अनयैव युक्त्या   
सर्ववस्तूनामात्मैकरस्यसम्पादकनिर्दोषबोधसारस्य सङ्ग्रहणं   
सम्यगवलम्बनं कुरु ॥ ३३ ॥  
  
चिच्चन्द्रबिम्बासङ्कल्पकलङ्कामृतविग्रहः ।  
त्वया भव्येन संस्पृष्टो भावाभावक्षयात्मना ॥ ३४ ॥  
  
हे चिच्चन्द्रबिम्ब हे असङ्कल्पकलङ्क । भावाभावक्षयात्मना भव्येन त्वया   
संस्पृष्टः सर्वोपि पदार्थः अमृतविग्रहः सम्पद्यते । अहो ते   
माहात्म्यमित्यर्थः ॥ ३४ ॥  
  
भावाभावादिकलनां नीत्वा चिन्मयतां चितः ।  
समोल्लासविलासान्तः समाश्वस यथासुखम् ॥ ३५ ॥  
  
चितः समोल्लासविलासस्यान्तः सम्यगाश्वस विश्रान्तिं भज ॥ ३५ ॥  
  
स्पन्दास्पन्दौ कल्पनाकल्पना वा चित्ताम्नायो विद्धि नामाब्धिनाम्ना ।  
सर्वाकारा निर्वृतिः शान्तिसत्ता पूर्णापूर्णे ह्येकमेवास्थितेति ॥ ३६ ॥  
  
हे राम त्वं अब्धिनाम्ना आनन्दसमुद्राख्येन स्वरूपेण स्थितः सन् स्पन्दास्पन्दौ   
कल्पना सङ्कल्पः अकल्पना विकल्पो वेति यावांश्चित्ताम्नायश्चित्तभ्रान्तिभेदः स   
सर्वोपि सर्वाकारा निर्वृतिः सुखैकरसा शान्तिसत्तैव तथा तथा आस्थिता । इमे च   
पूर्णापूर्णे दशे एकमेव मे स्वरूपमिति विद्धि ॥ ३६ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
ब्रह्मैक्यप्रतिपादनं नाम सप्तषष्टितमः सर्गः ॥ ६७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
ब्रह्मैक्यप्रतिपादनं नाम सप्तषष्टितमः सर्गः ॥ ६७ ॥  
  
# ०६८
अष्टषष्टितमः सर्गः ६८  
  
श्रीवसिष्ठ उवाच ।  
  
सुषुप्तमौनवान्भूत्वा त्यक्त्वा चित्तविलासिताम् ।  
कलनामलनिर्मुक्तस्तिष्ठावष्टब्धतत्पदः ॥ १ ॥  
  
मौनं चतुर्विधं त्वत्र लक्षणैरुपवर्ण्यते ।  
सुषुप्तमौनं तत्रापि तुर्यातीतप्रतिष्ठितम् ॥   
  
चित्तविलासितां चित्तस्य स्वाभाविकप्रवृत्त्यनुसारिताम् ॥ १ ॥  
  
श्रीराम उवाच ।  
  
वाङ्वौनमक्षमौनं च काष्ठमौनं च वेद्दृयहम् ।  
सुषुप्तमौनं मौनेश ब्रह्मन्ब्रूहि किमुच्यते ॥ २ ॥  
  
वागादीनां मौनं संयमः । काष्ठमिव मौनं काष्ठमौनम् । सर्वेषु मौनेषु   
ईशिषे समर्थो भवसीति मौनेश ॥ २ ॥  
  
श्रीवसिष्ठ उवाच ।  
  
द्विविधः प्रोच्यते राम मुनिर्मुनिवरैरिह ।  
एकः काष्ठतपस्वी स्याज्जीवन्मुक्तस्तथेतरः ॥ ३ ॥  
  
द्विविधा इति । त्वद्विदितानां त्रयाणां काष्ठतपस्विनां   
तारतम्यभेदानामनात्मज्ञतया एककोटितैवेति भावः ॥ ३ ॥  
  
अभावितायां शुष्कायां क्रियायां बद्धन्निश्चयः ।  
हठाज्जितेन्द्रियग्रामो मुनिः स्यात्काष्ठतापसः ॥ ४ ॥  
  
तमेव प्रकटयति-अभावितायामिति । भावितमात्मतत्त्वपर्यालोचनं   
तच्छून्यायां शुष्कायां तदनुभवरसशून्यायां   
कृच्छ्रचान्द्रायणादिक्रियायाम् ॥ ४ ॥  
  
यथाभूतमिदं बुद्ध्वा भावितात्मात्मनि स्थितः ।  
लोकोपमोपि तृप्तोऽन्तर्यः स मुक्तमुनिः स्मृतः ॥ ५ ॥  
  
व्यवहारे इतरतपस्विलोकोपमोऽप्यन्तर्निरतिशयानन्दास्वादतृप्तः ॥ ५ ॥  
  
एतयोर्यो भवेद्भावः शान्तयोर्मुनिनाथयोः ।  
चित्तनिश्चयरूपात्मा मौनशब्देन स स्मृतः ॥ ६ ॥  
  
प्रकृत्यर्थं व्युत्पाद्य प्रत्ययार्थ व्युत्पादयति-एतयोरिति ॥ ६ ॥  
  
चतुष्प्रकारमाहुस्तं मौनं मौनविदो जनाः ।  
वाङ्मौनमक्षमौनं च काष्ठं सौषुप्तमेव च ॥ ७ ॥  
  
तत्राद्यं त्रेधा विभज्य चतुष्प्रकारं मौनं मुनय आहुरित्यर्थः ॥ ७ ॥  
  
वाङ्मौनं वचसां रोधो बलादिन्द्रियनिग्रहः ।  
अक्षमौनं परित्यागश्चेष्टानां काष्ठसञ्ज्ञकम् ॥ ८ ॥  
  
तेषां प्रत्येकं लक्षणान्याह-वाङ्मौनमित्यादिना । इन्द्रियनिग्रहोऽक्षमौनम् ॥   
८ ॥  
  
मनोमौनं पञ्चमं च तन्मृतौ काष्ठतापसे ।  
भावे सुषुप्तमौनाख्यं जीवन्मुक्तोऽनुजीवति ॥ ९ ॥  
  
एवं विभागपर्यालोचने मनोमौनमपि पञ्चमं यद्यपि सम्भवति तथापि तत्   
काष्ठतापसे मृतो मूर्च्छासुषुप्त्योरेव सम्भवति नान्यदेति तत्तैर्न   
परिगणितमित्यर्थः । त्वर्थे चः । भावे आत्मतत्त्वानुभवे ॥ ९ ॥  
  
त्रिषु मौनविशेषेषु विषयः काष्ठतापसः ।  
सुषुप्तमौनावस्थायां सा तुर्या सैव मुक्तधीः ॥ १० ॥  
  
विषयः अधिकृतः । तुर्या चतुर्थी । मुक्तेषु जीवन्मुक्तेषु धीयत इति मुक्तधीः ॥ १० ॥  
  
वाङ्मौनं मौनमित्येतत्सिद्धं तच्च मनः किल ।  
मलिनं जीवबन्धाय तत्रस्थः काष्ठतापसः ॥ ११ ॥  
  
यद्यपि त्रिषु मौनेषु मौनत्वं सिद्धं तथापि तानि   
मलिनमनोदृढनिश्चयरूपाण्येवेति जीवस्य बन्धायैवेत्याह-वागिति ॥ ११ ॥  
  
अस्मत्संस्मरणं वापि दृश्यं वाङ्मयमस्पृशन् ।  
अपश्यन्नेव पश्यन् हि काष्ठमौनी तु तिष्ठति ॥ १२ ॥  
  
तर्हि तद्वान्काष्ठतापसः समाधौ कथं तिष्ठति तदाह-अस्मदिति ।   
बलान्मनोनिग्रहेणान्तरस्पदोऽहम्भावस्य संस्मरणमनुसन्धानमस्पृशन्   
बहिरपि दृश्यं रूपप्रपञ्चं वाङ्मयं नाम प्रपञ्चं   
चास्पृशान्नज्ञानावृतमात्मानमपश्यन्नेव सुषुप्ताविव   
नित्यात्मदृग्विलोपाभावाद्भस्मच्छन्नाग्निवत्साक्षिमात्रज्योतिषा   
पश्यंस्तिष्ठतीत्यर्थः ॥ १२ ॥  
  
प्रस्फुरच्चित्तकलनमेतन्मौनत्रयं स्मृतम् ।  
भवन्ति मौनिनस्तत्र न तज्ज्ञास्तत्स्थलीलया ॥ १३ ॥  
  
व्युत्थानकाले त्वेतन्मौनत्रयं प्रस्फुरच्चित्तचलनमेव । तत्र प्राक्तनास्त्रयो मौनिनो   
भवन्ति तज्ज्ञास्तु चित्तबाधान्न तत्स्थनिरोधव्युत्थानादिलीलया तत्र भवन्तीत्यर्थः ॥   
१३ ॥  
  
नात्रोपादेयताज्ञानमेतन्मौनत्रये किल ।  
लीलया कथितं तेन तज्ज्ञाः कुप्यन्तु वा न वा ॥ १४ ॥  
  
अथवा तत्स्थलीलयेत्यस्य पूर्णात्मस्थितिलीलया । तज्ज्ञास्तुच्छप्राक्तनमौनत्रये   
बन्धरूपमेवेदं निरस्यमिति तु कुप्यन्तु चिदानन्दविलास एवेति बुद्ध्या न वा कुप्यन्तु   
तथापि तेषामत्रोपादेयताज्ञानमेव नास्तीत्यर्थे तात्पर्यमित्याह-नात्रेति ॥ १४ ॥  
  
इदं सुषुप्तमौनं तु जीवन्मुक्तमितिस्थितम् ।  
अपुनर्जन्मनो जन्तोः शृणु श्रवणभूषणम् ॥ १५ ॥  
  
जीवन्मुक्तानां मितिरनुभवस्तत्र स्थितम् । जन्तोर्भवतीति शेषः । अतस्त्वमपि शृणु ॥   
१५ ॥  
  
नात्र संयम्यते प्राणस्त्रिविधो नापि योज्यते ।  
नोल्लस्यन्ते न ग्लायन्ते समस्तेन्द्रियसंविदः ॥ १६ ॥  
  
तत्त्वदर्शने सिद्धे अयत्नेनैव तत्सिद्ध्यतीति न पूर्वमौनक्लेशसापेक्षतेत्याह##-  
निरोधक्लेशेन न ग्लायन्ते ॥ १६ ॥  
  
नानाताकलनेयं च न वल्गति न शाम्यति ।  
चेतो न चेतो नाचेतो न सन्नासन्न चेतरत् ॥ १७ ॥  
  
तस्य ज्ञानबाधितं चित्तं कथमवतिष्ठते तदाह-चेत इति ॥ १७ ॥  
  
अविभागमनभ्यासं यदनाद्यन्तमास्थितम् ।  
ध्यायतोऽध्यायतश्चैतत्सौषुप्तं मौनमुच्यते ॥ १८ ॥  
  
विभाजकविकल्पक्षयात्तारतम्यविभागाभावाच्चाविभागम् ।   
अतएवानभ्यासमभ्यासनिरपेक्षम् । अपरिच्छिन्नात्मरूपत्वादनाद्यन्तम् ॥ १८ ॥  
  
यथाभूतमिदं बुद्ध्वा जगन्नानात्वविभ्रमम् ।  
यथास्थितमसन्देहं सौषुप्तं मौनमेव तत् ॥ १९ ॥  
  
जगदिति नानात्वविभ्रमो यस्मिंस्तत् इदं आत्मतत्त्वं यथास्थितं बुद्ध्वा ॥ १९ ॥  
  
अनेकसंविद्रूपात्म शिवेनैवेदमाततम् ।  
इत्यास्थितमनन्तं यत्सौषुप्तं मौनमुच्यते ॥ २० ॥  
  
अनेकधा संविद्रूपाणामात्मा यः शिवस्तेनैवाततं पूर्णं आस्थितभवस्थानं   
यत्तदित्यर्थः ॥ २० ॥  
  
आकाशं नैव चाकाशं सर्वमस्ति च नास्ति च ।  
इति चित्तं समं शान्तं यत्तन्मौनं सुषुप्तवत् ॥ २१ ॥  
  
शून्यरूपत्वाभावान्नैव चाकाशे ॥ २१ ॥  
  
सर्वशून्यं निरालम्बं शान्तिविज्ञप्तिमात्रकम् ।  
न सन्नासदिति यस्यामासितं मौनमुत्तमम् ॥ २२ ॥  
  
यस्यां जीवन्मुक्तदशायामासितमवस्थानम् ॥ २२ ॥  
  
भावाभावादशादेशविशेषैर्वितथोत्थितैः ।  
संविदो यदनाभासस्तन्मौनं परमं विदुः ॥ २३   
  
भावाभावादिविशेषैः संविदोऽनाभासः अविवर्तः ॥ २३ ॥  
  
अत्यन्तमसतैवान्तश्चेतसाऽवृत्तिरूपिणा ।  
यदनावर्तनं संविद्वृत्तेस्तन्मौनमक्षयम् ॥ २४ ॥  
  
बाधितत्वादत्यन्तमसतैव ॥ २४ ॥  
  
नाहमस्मि न चान्योऽस्ति न मनो न च मानसम् ।  
इति संविदसंवित्तिरविच्छिन्नातिमौनिता ॥ २५ ॥  
  
मानसं विकल्पनम् । इति बाधितस्य संविदा असंवित्तिरप्रतिभासः ॥ २५ ॥  
  
अहमस्मि जगत्यस्मिन्स्वस्ति शब्दार्थमात्रकम् ।  
सत्तासामान्यमेवेति सौषुप्तं मौनमुच्यते ॥ २६ ॥  
  
स्वस्ति अनामयं शब्दार्थमात्रकं सर्वं सत्तासामान्यमेव ॥ २६ ॥  
  
यस्मात्संविदमेव स्यात्स्वान्यादिकलना कुतः ।  
अनन्तमेव सौषुप्तं सर्वं मौनमतस्ततम् ॥ २७ ॥  
  
यस्माद्धेतोः अमा सर्वबाधकस्वाकारचरमवृत्तिप्रमाशून्या तामपि ग्रसन्तीव   
स्यात्तस्मात्स्वस्य अन्यस्य आदिपदाद्भेदस्य च ॥ २७ ॥  
  
सुषुप्तमौनमेवेदमनन्तत्वात्प्रबोधवत् ।  
तुर्यमेवामलं विद्धि तुर्यातीतमथापि च ॥ २८ ॥  
  
अविद्याबाधात्तुर्य तद्बाधकवृत्तीनामपि बाधात्तुर्यातीतम् ॥ २८ ॥  
  
सौषुप्तैकसयाधानस्तथा तुर्यसमाधिकः ।  
तुर्यातीतसमाधिर्वा जाग्रत्यपि भवन्ति वै ॥ २९ ॥  
  
प्रागुक्तसप्तविधज्ञानभूमिकानां मध्ये पञ्चम्यादय एतास्तिस्रो भूमिकाः   
समाधिभेदरूपाः जाग्रति अपिशब्दात्स्वप्नस्थेऽपि तत्त्वविदि पर्यायेण भवन्तीत्याह##-  
॥ २९ ॥  
  
तुर्यस्थ एव सकलामलशान्तिवृत्तिर्जाग्रत्यपि व्यवहरन्निपुणं समन्तात् ।  
नित्यं सदेह उत वापि विदेह एव ब्रह्मन्नभोभवत एव किलास्ति साधो ॥ ३० ॥  
  
हे ब्रह्मन् ब्रह्मभूत हे साधो जाग्रति समन्तान्निपुणं व्यवहरन्सदेहोऽपि उत वा   
त्यक्तव्यवहारः समाधिस्थोऽपि जीवन्मुक्तः सकलामलशान्तिवृत्तिनित्यं तुर्यस्थ एव   
तथा विदेह एव । इयं च स्थितिः स्थूलसूक्ष्माकारद्वयबाधानाभो भवतीति   
नभोभवन् यस्तस्यैवास्ति नान्यस्येत्यर्थः । अथवा नभ इत्यपि सम्बोधनमेव । इयं   
स्थितिस्तथा भवत एवास्ति नान्यस्येत्यर्थः । अथवा भवतस्तवैवास्तीति रामं प्रति   
सिद्धवत्कारोक्तिः ॥ ३० ॥  
  
ॐमित्युदस्तभववासनमेकमास्स्व न त्वं न चाहमपि नान्यदिहास्ति सत्यम् ।  
सर्वं च विद्यत इतीह किलान्तराभं ज्ञस्तिष्ठ चिद्गगनकोशकलैकनिष्ठः ॥ ३१   
॥  
  
हे राम त्वं ॐमिति माण्डूक्योपनिषदुक्तरीत्या   
विराडादिपादमात्राप्रविलापनेनोदस्तभववासनमेकं तुर्यरूपमास्स्व । सर्वं च   
विद्यत इतीह किल यत्प्रसिद्धं तत् आन्तरो नाड्यन्तरनुभूयमानः स्वप्नस्तदाभं   
बुद्ध्वा ज्ञो जीवन्मुक्तस्त्वं चिद्गगनकोशकलैकनिष्ठस्तिष्ठेत्यर्थः ॥ ३१ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
महामौनयत्नोपदेशो नामाष्टषष्टितमः सर्गः ॥ ६८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
महामौनयत्नोपदेशो नामाष्टषष्टितमः सर्गः ॥ ६८ ॥  
  
  
# ०६९
एकोनसप्ततितमः सर्गः ६९  
  
श्रीराम उवाच ।  
  
कुतः शतत्वमायातं रुद्राणां मुनिनायक ।  
ये गणास्ते तु ये रुद्रा उत नेति वदाशु मे ॥ १ ॥  
  
गणानामपि रुद्रत्वं मुक्तानामैच्छिकी स्थितिः ।  
योगात्प्राणस्य विलयो मृतेस्तूद्भूतिरुच्यते ॥   
  
प्राप्य तां ब्रह्महंसेहां रुद्रतां सर्व एव ते । समाजग्मुर्विरेजुश्च   
रुद्राणामुत्तमं शतम् ॥ इति शतानामप्युत्तमरुद्रता प्रागुक्ता तदुत्तरसर्गे च   
रुद्राज्ञया तेषु तेषु देहेषु प्रारब्धशेषं भुक्तवतां तेषाम् । तत्र भुक्त्वा चिरं   
भोगान्प्राप्य रुद्रपुरं ततः । गणतामावसन्तस्ते स्थास्यन्ति सपरिच्छदाः इत्युक्तं   
तत्र रुद्रेच्छया शतरुद्रमूर्तीनां गणत्वमेकैव रुद्रमूर्तिरिति सन्देहानो रामः   
पृच्छति-कुत इति । रुद्राणां शतत्वं कुत आगतम् । किं गणैः सह   
परिगणनादुत तद्व्यतिरिक्तरुद्राणामेव परिगणनात् । एवार्थे तुशब्दः । ये   
गणास्त्वयोक्तास्त एव ये रुद्रा उक्तास्ते उत न । अन्ये एव रुद्रा इत्यर्थः ॥ १ ॥  
  
श्रीवसिष्ठ उवाच ।  
  
स्वप्नानां भिक्षुणा दृष्टं शतं शतशरीरकम् ।  
सर्वमुद्देशतो ज्ञातं तत उक्तं न तन्मया ॥ २ ॥  
  
तत्र प्रथमकल्पमेवावलम्ब्य वसिष्ठ उत्तरमाह-स्वप्नानामिति । उद्देशतः   
प्राग्वर्णिततत्तज्जन्मादिप्रस्तावतस्त्वया ज्ञातमेव ततस्तन्मया रुद्रशतसङ्ख्याने   
नामतो विशिष्य नोक्तम् ॥ २ ॥  
  
य आकाराश्च ते स्वप्ने तत्तद्गणशतं स्मृतम् ।  
तदेतद्रुद्रशतकं रुद्रा अपि गणा विधौ ॥ ३ ॥  
  
भिक्षुस्वप्ने ये जीवटाद्याकारास्तदाकारमेवोत्सर्गतो गणशतमिति स्मृतम् ।   
तदेवैतद्रुद्रशतकमपि भोगैश्वर्यसाम्याद्रुद्रांशत्वाच्च भवति । ननु गणा इति   
रुद्रस्य सेवकाः पार्षदा उच्यन्ते ते कथं मुख्यरुद्राः स्युः ।   
स्वामिभृत्यभावयोर्विरुद्धयोरेकत्रासम्भवात् । किं च शततमस्य   
मुख्यरुद्रत्वाद्गणत्वाभावाद्गणशतमित्युक्तिश्चानुपपन्नैवेति चेत्तत्राह-रुद्र   
अपीति । ते शतं स्वयं रुद्रा अपि पूर्वसिद्धस्येश्वरकोटिभूतरुद्रस्य परिचर्यादिविधौ   
गणा एव भवन्ति । तेषां कर्मफलभोगैश्वर्यप्राप्तेस्तदधीनत्वादित्यर्थः ॥ ३ ॥  
  
श्रीराम उवाच ।  
  
एकस्माद्भगवंश्चित्तात्कथं चित्तशतं कृतम् ।  
तत्स्वप्नकृतरुद्रेण दीपाद्दीपशतं यथा ॥ ४ ॥  
  
बोधयित्वा तु तं भिक्षुं चेतसा चेतनेन च इत्यादिना भिक्षुस्वप्रकृतेन शततमेन   
रुद्रेण स्वचित्तचैतन्यदानेन भिक्ष्वादीनां बोधनं यत्प्रागुक्तं   
तदन्यत्रादर्शनादसम्भावयन् रामः पृच्छति-एकस्मादिति ॥ ४ ॥  
  
श्रीवसिष्ठ उवाच ।  
  
निरावरणसद्भावा यद्यथा कल्पयन्ति हि ।  
तत्तथानुभवन्त्येव रसावरणसंविदः ॥ ५ ॥  
  
अनीश्वरेष्वज्ञेषु तददर्शनेऽपि ईश्वरेषु मुक्तेषु न तदसम्भावना युक्तेति   
परिहरति-निरावरणेति । ज्ञानैश्वर्येण निरावरणा योगैश्वर्येण सद्भावाः   
सत्यसङ्कल्पाः । रसो वै सः रसं ह्येवायं लब्ध्वानन्दी भवति इति श्रुतेः । रसो   
भूमानन्दस्तं आसमन्तात्साङ्कल्पिकार्थसत्तालाभाय वृणोति स्वीकरोति तथाविधा   
या माया प्रतिबिम्बसंवित् सार्वज्ञ्यसर्वशक्तत्वाख्या तद्बलादित्यर्थः ॥ ५ ॥  
  
सर्वात्मनः सर्वगत्वाद्यद्यथा यत्र भाव्यते ।  
तथानुभूयते तत्र तत्तथा ज्ञतया धिया ॥ ६ ॥  
  
सार्वात्म्यबलादपि तेषां सर्वभावितार्थसिद्धिरित्याह-सर्वात्मन इति ॥ ६ ॥  
  
श्रीराम उवाच ।  
  
कपालमालाभरणो भस्मशाली दिगम्बरः ।  
श्मशाननिलयो ब्रह्मन्कामुकश्च किमीश्वरः ॥ ७ ॥  
  
एवमैश्वर्ये सति हरिहरादयः किमर्थं   
मानुषयोन्याद्यवतारश्मशानवासादिकदर्थनां स्वस्य कल्पयन्ति शुभमेव कुतो   
न कल्पयन्तीत्याशयेन रामः पृच्छतिकपालेति । भस्मना शालते शोभते तच्छीलः ।   
ईश्वरः सर्वशक्तिसम्पन्नोऽपि सन् किं किमर्थमेवास्ते इत्यर्थः ॥ ७ ॥  
  
श्रीवसिष्ठ उवाच ।  
  
महेश्वराणां सिद्धानां जीवन्मुक्तशरीरिणाम् ।  
न क्रियानियमोऽस्तीह स ह्यज्ञस्यैव कल्पितः ॥ ८ ॥  
  
क्रियाः शास्त्रीया एव मङ्गलरूपा एव सुखभोगफला एव कार्या इति न नियमस्तेषां   
विधिकिङ्करत्वाभावात् । अज्ञदृक्प्रसिद्धमङ्गलानामपि सर्वेषां तत्त्वदृशा   
अमङ्गलतमत्वाविशेषात् । अशुभकर्माभावेन दुःखसामग्र्यापि तेषां   
दुःखभोगानुदयात्सर्वस्य सुखरूपत्वाविशेषाच्चेति भावः ॥ ८ ॥  
  
अज्ञस्तु [अज्ञः तुदितचित्तत्वात् इत्यपि विग्रहः केषाञ्चन सम्मतः स च   
टीकाकर्त्रसम्मतत्वादादर्शान्तरेष्वप्यलब्धत्वादयुक्तत्वाच्च   
नादृतोऽस्माभिः ।] दितचित्तत्वात्क्रियानियमनं विना ।  
गच्छन्न्यायेन मात्स्येन परं दुःखं प्रयाति हि ॥ ९ ॥  
  
सुज्ञास्त्विष्टेष्वनिष्टेषु न निमज्जन्ति वस्तुषु ।  
यतेन्द्रियत्वाद्बुद्धत्वान्निर्वासनतया तथा ॥ १० ॥  
  
दितचित्तत्वात् रागद्वेषलोभादिदोषसहस्रखण्ण्दितचित्तत्वान्मात्स्येन मत्स्येषु   
प्रसिद्धेन दुर्बलस्वपरजातिग्रसनन्यायेन गच्छन् क्रियानियमनं विना परं जन्म   
परम्परानरकादिदुःखं प्रयाति । हि इति शास्त्रप्रसिद्धौ ॥ ९ ॥ १० ॥  
  
काकतालीयवद्रूढां क्रियां कुर्वन्ति ते सदा ।  
न कुर्वन्त्यपि वै किञ्चिन्नैषां क्वचिदपि ग्रहः ॥ ११ ॥  
  
रूढां अकस्मात्प्रादुर्भूताम् । ग्रहः आसङ्गः ॥ ११ ॥  
  
काकतालीयतो विष्णुरेवङ्कर्मोदितः पुरा ।  
एवङ्कर्मा त्रिनयन एवङ्कर्माअम्बुजोद्भवः ॥ १२ ॥  
  
एवङ्कर्मा मानुष्यादिजन्मकर्मा ॥ १२ ॥  
  
न निन्द्यमस्ति नानिन्द्यं नोपादेयं न हेयता ।  
न चात्मीयं न च परं कर्म ज्ञविषयं क्वचित् ॥ १३ ॥  
  
न हेयता कस्यचिदिति शेषः । आत्मीयं स्ववर्णाश्रमोचितम् । परं तदन्यत् । ज्ञाः   
सिद्धास्तान्विषिणोति बध्नातीति विषयस्तथाविधं न क्वचिदित्यर्थः ॥ १३ ॥  
  
अग्न्यादीनां यथौष्ण्यादि सर्गादौ रूढिमागतम् ।  
हरादीनां तथा कर्म द्विजातीनां च जातयः ॥ १४ ॥  
  
तर्हि कथं हरस्य प्रसिद्धहरचरित्रवेषक्रियानियमो हरेर्वा तच्चरित्रवेषादिनियमो   
भवदादीनां च ब्राह्मणोत्तमचर्यानियमः । काकतालीयन्याये   
तदघटनादित्याशङ्क्याह-अग्न्यादीनामिति । जातयस्तत्तज्जात्युचितकर्मनियमः ।   
मुख्येश्वरेच्छारूपानादिनियतिरेव तद्व्यवस्थापिकेत्यर्थः ॥ १४ ॥  
  
सर्गे प्ररूढिमायाते सङ्केतवशतः पृथक् ।  
अनुभूतिफलाश्चर्याः कल्पिताः कल्पिताः स्वयम् ॥ १५ ॥  
  
अज्ञानां तु चर्या नाग्न्यादिक्रियावन्नियताः सर्गादावभिव्यक्ताः किन्तु सर्गे   
रूढिमायाते सति तत्तद्वर्णादिविभागसङ्केतवशतः पृथक्   
ऐहिकपारलौकिकसुखदुःखानुभूतिफलाः शास्त्रीयाः स्वाभाविक्यश्च   
रागादिवशात्स्वयं कल्पिता इति वैषम्यमित्यर्थः ॥ १५ ॥  
  
विदेहमुक्तविषयं तुर्यमौनमतो मया ।  
नोक्तं तव परं मौनं सदेहस्य रघूद्वह ॥ १६ ॥  
  
एवं प्रश्नं समाधाय प्रस्तुतेषु मौनेषु वक्तव्यशेषं दर्शयति-विदेहेति ।   
सदेहस्य प्रसिद्धाच्चतुर्विधमौनात्परं तव नोक्तं तच्छृण्विति परेणान्वयः ॥ १६   
॥  
  
खादप्यतितरामच्छमात्माकाशं चिदात्मकम् ।  
तत्ताप्राप्तिः परं श्रेयः सा कथं प्राप्यते शृणु ॥ १७ ॥  
  
तत्तायास्तद्भावस्य प्राप्तिः परं श्रेयो मोक्षः ॥ १७ ॥  
  
सम्यग्ज्ञानावबोधेन नित्यमेकसमाधिना ।  
सङ्ख्ययैवावबुद्धा ये ते स्मृताः साङ्ख्ययोगिनः ॥ १८ ॥  
  
तत्प्राप्तौ साङ्ख्ययोगावुपाय इति वर्णयिष्यन्साङ्ख्ययोगिनो लक्षयति-सम्यगिति ।   
सङ्ख्यया विवेकविचारप्रयुक्तराजयोगेन ॥ १८ ॥  
  
प्राणाद्यनिलसंशान्तौ युक्त्या ये पदमागताः ।  
अनामयमनाद्यन्तं ते स्मृता योगयोगिनः ॥ १९ ॥  
  
कर्मयोगिनो लक्षयति-प्राणेति । युक्त्या प्राग्वर्णितहठयोगेन ॥ १९ ॥  
  
उपादेयं तु सर्वेषां शान्तं पदमकृत्रिमम् ।  
तत्केचित्सङ्ख्यया प्राप्ताः केचिद्योगेन देहतः ॥ २० ॥  
  
उपादेयं फलीभूततत्त्वसाक्षात्कारेण प्राप्तव्यम् । सर्वेषां द्विविधानामपि   
योगिनाम् । देहतः अनेनैव देहेन ॥ २० ॥  
  
एकं साङ्ख्यं च योगं च यः पश्यति स पश्यति ।  
यत्साङ्ख्यैः प्राप्यते स्थानं परं योगैस्तदेव हि ॥ २१ ॥  
  
फलत एतदेव स्फुटयति-यदिति ॥ २१ ॥  
  
यत्र प्राणमनोवृत्तिरत्यन्तं नोपलभ्यते ।  
वासनावागुरोत्क्रान्ता तद्विद्धि परमं पदम् ॥ २२ ॥  
  
ननु विभिन्नरूपयोस्तयोः कुत एकं फलं तत्राह-यत्रेति ।   
प्राणमनोवृत्त्योरुभयोरप्यात्यन्तिकविलयोपलक्षितत्वादुभयवासनावागुरोत्क्रान्ता   
स्थितिरेव तत्परमं पदं तत इत्यर्थः ॥ २२ ॥  
  
वासनां चित्तमेवाहुः कारणं तद्धि संसृतेः ।  
तदकारणतामेति विलीयोभयकर्मसु ॥ २३ ॥  
  
एकफलत्वे ओदनसिद्धौ वह्निजलयोरिव साङ्ख्ययोगयोः समुच्चयो युक्तो न विकल्प इति   
चेत्तत्राह-वासनामिति ।   
संसृतेर्बाह्यान्तःकरणप्राणादिचेष्टायास्तद्वासनापुञ्जात्मकं मन एव   
कारणं तच्च साङ्ख्येन योगेन वा एकेनैव विलीय तत्त्वज्ञानात्मना   
परिणतमुभयोः करणप्राणयोरपि कर्मसु व्यापारेषु   
अकारणतामेतीत्येकैकेनोभयफलसिद्धेर्न समुच्चय इत्यर्थः ॥ २३ ॥  
  
मनः पश्यति वै देहं बालो वेतालकं यथा ।  
स्वात्मानं विलयं नीत्वा न भूयस्तं प्रपश्यति ॥ २४ ॥  
  
देहाहन्तादर्शनपूर्विकैव सर्वा संसृतिस्तन्मूलं मनस्तच्छान्तौ   
सर्वसंसृतिशान्तिरुपपन्नेत्याह-मन इति ॥ २४ ॥  
  
मनो मुधैवाभ्युदितमसदेवानवेक्षणात् ।  
स्वप्ने स्वमरणाकारं प्रेक्ष्यमाणं न विद्यते ॥ २५ ॥  
  
आत्मदर्शनेन तर्हि कथं मनसो नाश इति चेत्तददर्शनजन्यत्वादित्याह-मन इति   
॥ २५ ॥  
  
मनोभवस्तु संसारः क्व ममाहं क्व सन्ततिः [संसृतिः ।] ।  
उपदेश्योपदेशादिबन्धमोक्षौ च तत्कुतः ॥ २६ ॥  
  
ज्ञानेन मनोबाधे तत्कार्याहम्ममतादिबन्धमोक्षान्ताः सर्वाः कल्पना बाध्यन्त   
इत्याह-मनोइभव इति । क्व कुत इत्यनयोः प्रतिपदमन्वयः ॥ २६ ॥  
  
एकतत्त्वघनाभ्यासः प्राणानां विलयस्तथा ।  
मनोविनिग्रहश्चेति मोक्षशब्दार्थसङ्ग्रहः ॥ २७ ॥  
  
इदानीमुत्तमाधममध्यमाधिकारिक्रमेण मोक्षसाधनत्रयं   
सर्वशास्त्रार्थतात्पर्यसङ्ग्रहेण दर्शयति-एकेति ॥ २७ ॥  
  
श्रीराम उवाच ।  
  
यदि हि प्राणविलयो मुने मोक्षस्य कारणम् ।  
मृता एव विमुच्यन्ते तन्मन्ये सर्वजन्तवः ॥ २८ ॥  
  
तेषु मध्यमं राम आक्षिपति-यदीति । मरणे सर्वेषां प्राणविलयप्रसिद्धेरिति   
भावः ॥ २८ ॥  
  
श्रीवसिष्ठ उवाच ।  
  
त्रिष्वेतेषु प्रयोगेषु मनःप्रशमनं वरम् ।  
साध्यं विद्धि तदेवाशु यथा भवति तच्छिवम् ॥ २९ ॥  
  
त्रयोऽप्युपाया मनोनाशद्वारैव मोक्षहेतवो मरणे च न मनोनाशः प्राणनाशो   
वा किन्तु मूर्च्छाकाले विलीनसैन्धववदविद्यायां   
वासनात्मनावस्थानमुत्क्रमणकाले पुनराविर्भावः । सविज्ञानो भवति   
सविज्ञानमेवान्ववक्रामतीति श्रुतेस्तृणजलायुकादृष्टान्तप्रसिद्धेर्विलीनानां   
प्राणानां चक्षुरादिद्वारेणोत्क्रमणासम्भवाच्च । न च   
स्थूलदेहरूपाधाराभावाद्बाहिर्निर्गतानां विलयः । बाह्याकाशे   
सहोत्क्रान्ताभिर्भूतमात्राभिस्तात्कालिकव्यवहारयोग्यदेहकल्पन##-  
मनःप्रशमनमेव वरं श्रेष्ठं साध्यं विद्धि ॥ २९ ॥  
  
यदा निर्वाणनं प्राणास्त्यजन्तीदं शरीरकम् ।  
तदानुभूय तन्मात्रैर्यान्ति व्योमनि सङ्गमम् ॥ ३० ॥  
  
यदा प्राणा निर्वाणनं वण शब्दे उपशान्तघुर्घुरारावमिदं शरीरकं त्यजन्ति   
तदा वासनाकामकर्मोपस्थापितं भाविदेहाकारमनुभूय बाह्यव्योमनि   
तादृशदेहारम्भानुकूलैस्तन्मात्रैर्भूतमात्राभिः सङ्गमं यान्ति । तथा च   
श्रुतिः सविज्ञानो भवति सविज्ञानमेवान्ववक्रामति इति । तद्यथा पेशस्कारी पेशसो   
मात्रामुपादायान्यन्नवतरं कल्याणतरं रूपं तनुते एवमेवायमात्मेदं   
शरीरं निहत्याविद्यां गमयित्वाऽन्यन्नवतरं कल्याणतरं रूपं कुरुते पित्र्यं वा   
गान्धर्वं वा दैवं वा प्राजापत्यं वा ब्राह्मं वान्येषां वा भूतानाम् इति च ।   
श्रुतौ पेशस्कारी स्वर्णकारः पेशसः स्वर्णस्य मात्रां शकलान्युपादायेत्यर्थः ॥   
३० ॥  
  
वासनासात्मकान्येव विद्धि तन्मात्रकाणि वै ।  
तदात्मकैर्मनोवद्भिः प्राणैः श्लिष्यन्ति नेतरैः ॥ ३१ ॥  
  
तर्हि ता भूतगात्रा बहिर्जीवान्तरप्राणैः सहापि कुतो न श्लिष्यन्ति तत्राह-वासनेति ।   
तत्तज्जीववासनामात्रात्मकानि तानि   
तादृशवासनावन्मनोविशिष्टप्राणैरेवसंश्लिष्यन्ति नेतरैरिति व्यवस्थितमित्यर्थः   
॥ ३१ ॥  
  
सवासनास्तूत्पद्यन्ते प्राणा मुञ्चन्ति देहकम् ।  
तद्व्योमवायुसंश्लेषं यान्ति दुःखाय गन्धवत् ॥ ३२ ॥  
  
प्राणादेहान्तरे तद्देहवासनासहिता एवोत्पद्यन्ते । यतः पूर्वदेहमपि   
भाविदेहवासनासहिता एव मुञ्चन्ति । देहान्तरे च तदीयहार्दव्योम्ना   
तदन्तर्गतवायुभिश्च संश्लेषं यान्ति । यथा कुसुमगन्धस्तिलेषु   
प्रतिविशस्तद्गततैलेन संश्लेषं यातीति यन्त्रनिष्पीडनादिदुःखाय भवति तद्वत् ॥ ३२ ॥  
  
मनः साम्बुरिवाम्भोधौ न शाम्यति सवासनम् ।  
नामनस्काः सम्भवन्ति प्राणाः सूर्य इव त्विषः ॥ ३३ ॥  
  
अत एव मरणमात्रेण न मनोनाश इति न प्राणनाशोऽपीत्याह-मन इति । यथा   
साम्बुर्घटः अम्भोधौ मग्नो बाह्यजनैरदृश्यमानोऽपि न शाम्यति न नश्यति ।   
मनःप्राणयोः समनियतत्वं व्यतिरेकमुखेनान्वयमुखेन च दर्शयति##-  
  
न जहाति मनः प्राणान्विना ज्ञानेन कर्हिचित् ।  
तृणान्तरेणैव विना तृणाङ्गमिव तित्तिरिः ॥ ३४ ॥  
  
ज्ञानादवासनीभावं स्वनाशं प्राप्नुयान्मनः ।  
प्राणात्स्पदं च नादत्ते ततः शान्तिर्हि शिष्यन्ते ॥ ३५ ॥  
  
अत एव ज्ञानाद्वासनाक्षये उभयनाश इत्याह-ज्ञानादिति ॥ ३५ ॥  
  
ज्ञानात्सर्वपदार्थानामसत्त्वं समुदेत्यलम् ।  
ततोऽङ्ग वासनानाशाद्वियोगः प्राणचेतसोः ॥ ३६ ॥  
  
ततो न पश्यति मनः प्रशान्तं देहतां पुनः ।  
स्वनाशेन पदं प्राप्तं वासनैव मनो विदुः ॥ ३७ ॥  
  
कथं ज्ञानेन वासनानाश इति चेत्तद्धेतुद्वैतबाधादित्याह-ज्ञानादिति ॥ ३६ ॥ ३७   
॥  
  
चेतो हि वासनामात्रं तदभावे परं पदम् ।  
तत्त्वं सम्पद्यते ज्ञानं ज्ञानमाहुर्विचारणम् ॥ ३८ ॥  
  
इत्यस्याः संसृते राम पर्यन्तः सम्प्रवर्तते ।  
स्वयं विवेकमात्रेण रज्जुसर्पभ्रमाकृतेः ॥ ३९ ॥  
  
तदपि ज्ञानं सवासनं सर्वं बाधित्वा आत्मतत्त्वमेव सम्पद्यते तच्च तत्त्वं   
विचारणं रलयोरभेदाद्विगतचालनमचलं ज्ञानमेव शिष्यत इत्यनुभवनिष्ठा   
आहुः ॥ ३८ ॥ ३९ ॥  
  
एकार्थाभ्यसनप्राणरोधचेतःपरिक्षयाः ।  
एकस्मिन्नेव संसिद्धे संसिद्ध्यन्ति परस्परम् ॥ ४० ॥  
  
प्रस्तुतमुपादत्ते-एकेति । एकोऽर्थोऽद्वयं तत्त्वं तदभ्यसनं श्रवणाद्यावर्तनम्   
॥ ४० ॥  
  
तालवृन्तस्य संस्पन्दे शान्ते शान्तो यथानिलः ।  
प्राणानिलपरिस्पन्दे शान्ते शान्तं तथा मनः ॥ ४१ ॥  
  
प्राणः शरीरविलये प्रयाति व्योमवायुताम् ।  
यथा वासितमेवेदं सर्वं पश्यति तत्र वा ॥ ४२ ॥  
  
सति शरीरे प्राणोत्क्रमणे अस्त्वयं क्रमः यत्र शरीरस्यैव शापच्छेदादिना   
नाशस्तत्र कः क्रमस्तमाह-प्राण इति । व्योमवायुतां   
बाह्याकाशस्थवायुमिलनात्तद्भावम् । तत्र बाह्याकाशे ॥ ४२ ॥  
  
यथा विदेहाः पश्यन्ति प्राणा व्योमनि देहकम् ।  
समनस्कास्तथाचारं सर्वं चानुभवन्ति ते ॥ ४३ ॥  
  
यथा यादृशं कर्मोद्भावितवासनामयं सुरनरपश्वादिदेहकं पश्यन्ति तथा   
तदनुरूपमेव आचारं व्यवहारमनुभवन्ति ॥ ४३ ॥  
  
शान्ते वातपरिस्पन्दे यथा गन्धः प्रशाम्यति ।  
तथा शान्ते मनःस्पन्दे शाम्यन्ति प्राणवायवः ॥ ४४ ॥  
  
अविनाभाविनी नित्यं जन्तूनां प्राणचेतसी ।  
कुसुमामोदवन्मिश्रे तिलतैले इव स्थिते ॥ ४५ ॥  
  
तिलतैले सङ्क्रान्तकुसुमामोदवन्मिश्रे ॥ ४५ ॥  
  
मनसः स्पन्दनं प्राणः प्राणस्य स्पन्दनं मनः ।  
एतौ विहरतो नित्यमन्योन्यन्न् रथसारथी ॥ ४६ ॥  
  
रथसारथी इव अन्योन्यस्पन्दनं विहरतः सम्पादयतः ॥ ४६ ॥  
  
आधाराधेयवच्चैतावेकाभावे विनश्यतः ।  
कुरुतश्च स्वनाशेन कार्यं मोक्षाख्यमुत्तमम् ॥ ४७ ॥  
  
आधाराधेयवत् अग्न्यौष्ण्यवत् ॥ ४७ ॥  
  
एकतत्त्वघनाभ्यासाच्छान्तं शाम्यत्यलं मनः ।  
तल्लीनत्वात्स्वभावस्य तेन प्राणोऽपि शाम्यति ॥ ४८ ॥  
  
शान्तं बाधितद्वैतवासनम् । प्राणस्वभावस्य तस्मिन्मनसि लीनत्वादेकीभूतत्वात् ॥   
४८ ॥  
  
विचार्य यदनन्तात्मतत्त्वं तन्मयतां नय ।  
मनस्ततस्तल्लयेन तदेव भवति स्थिरम् ॥ ४९ ॥  
  
तस्मिन्नात्मतत्त्वे लयेन तदात्मतत्त्वमेव स्थिरं भवति ॥ ४९ ॥  
  
यदेवातितरां श्रेयोऽनुपलम्भोपलम्भयोः ।  
द्वयोरप्यसतोस्तत्र शेषे वापि स्थितो भव ॥ ५० ॥  
  
अनुपलम्भोऽज्ञानम् उपलम्भस्तद्बाधिका ब्रह्माकारा   
वृत्तिस्तयोर्द्वयोरप्यसतोर्निवृत्तयोर्यः शिष्यत इति शेषस्तत्र चिन्मात्रे   
प्राणधारणया वा स्थिरो भवेत्यर्थः ॥ ५० ॥  
  
एकस्मिन्सुदृढे तत्त्वे तावद्भावं विभावयेत् ।  
भावोऽभावत्वमायाति स्वभ्यासाद्यावदाततम् ॥ ५१ ॥  
  
कियत्कालमेकतत्त्वभावना धार्या तत्राह-एकस्मिन्निति । भावं   
तदाकारवृत्तिधाराम् । यावद्भावः सा वृत्तिधारापि चरमसाक्षात्कारप्लुष्टा सती   
अभावत्वमायाति तावदित्यर्थः ॥ ५१ ॥  
  
प्रत्याहारवतां चेतः स्वयं भोग्यक्षयादिव ।  
विलीयते सह प्राणैः परमेवावशिष्यते ॥ ५२ ॥  
  
भोग्यक्षयादाहारक्षयात्स्वयं देह इव विलीयते ॥ ५२ ॥  
  
यदेकतानं भवति चेतस्तद्भवति क्षणात् ।  
शान्ताशेषविशेषौघं चिराभ्यासस्वभावतः ॥ ५३ ॥  
  
धारणान्तैः पञ्चभिरङ्गैर्मनसो बाह्याकारक्षये सति   
धारणादिभिस्त्रिभिर्ब्रह्मैकतानतासम्पत्त्या निर्विकल्पसमाधिपरिपाकेन   
ब्रह्मभावः सिद्ध्यतीत्याह-यदेकतानमिति ॥ ५३ ॥  
  
अविद्येयं तु नास्तीति बुद्ध्वा युक्तियुतं धिया ।  
ज्ञानादेव परावाप्तिस्तदभ्यासस्ततः परम् ॥ ५४ ॥  
  
अश्रुते अमते च ध्यानधारणाद्यभ्यासायोगाच्छ्रवणमननाभ्यां   
द्वैतजातमविद्यैव सा च नास्त्येव तत्त्वज्ञानादेव परावाप्तिरिति   
प्रमाणप्रमेयासम्भावनादोषनिरासपर्यन्तं बुद्ध्वा ततः परं   
ध्यानधारणादिना ज्ञानाभ्यासः कार्य इत्यर्थः ॥ ५४ ॥  
  
चित्ते शन्ते शाम्यतीयं संसारमृगतृष्णिका ।  
जरामुपगते मेघे मिहिका तन्मयी यथा ॥ ५५ ॥  
  
मेघे जरामपक्षयं शरदि उपगते सति ततो हेतोरागता तन्मयी । तत आगत इत्यर्थे   
हेतुमनुष्येभ्योऽन्यतरस्याम् इत्यनुवर्तमाने मयट् च इति मयट् ॥ ५५ ॥  
  
चित्तमात्रमविद्येति कुरु तेनैव तत्क्षयम् ।  
तद्रूपं राम चित्तात्मा नाभावो हि परं पदम् ॥ ५६ ॥  
  
ब्रह्माकारपरिणतेन तेन चित्तेनैव तस्य चित्तस्य क्षयं कुरु । तस्य चित्तक्षयस्य रूपं   
तु चित्ताधिष्ठानमात्मैव न शून्यता । हि यस्मात्तदभावः परं पदं   
परमपुरुषार्थो न भवतीत्यर्थः ॥ ५६ ॥  
  
मुहूर्तमेव निर्वाणं यदि चेतः परे पदे ।  
तत्तत्परिणतं विद्धि तत्रैवास्वादमागतम् ॥ ५७ ॥  
  
अप्यर्थे एवकारः । निर्वाणं विश्रान्तम् । तत्तर्हि तद्ब्रह्मैव परिणतं विद्धि   
नत्वध्यस्तस्याधिष्ठानव्यतिरिक्तं स्वरूपमस्तीति तत्रैव   
निरतिशयस्वप्रकाशानन्दास्वादमागतं सन्न व्युत्थानमिच्छतीत्यर्थः ।   
तथाचोक्तं शिवधर्मोत्तरे ज्ञानामृतरसो येन सकृदास्वादितो भवेत् । विहाय   
सर्वकार्याणि मनस्तत्रैव धावति ॥ इति ॥ ५७ ॥  
  
यदि साङ्ख्येन विश्रान्तं चेतो योगेन वापि ते ।  
क्षणं तत्सत्त्वतां यातं न भूय इह जायते ॥ ५८ ॥  
  
इदमेव प्रस्तुतयोः साङ्ख्ययोगयोरेकं फलमित्याह-यदिति ॥ ५८ ॥  
  
चेतो विगलिताविद्यं सत्त्वशब्देन कथ्यते ।  
दग्धसंसारबीजं तन्न ददात्यन्तरं पुनः ॥ ५९ ॥  
  
सत्त्वशब्दार्थ स्वयमेवाह-चेत इति । अन्तरं ब्रह्मभावविच्छेदम् ॥ ५९ ॥  
  
कश्चिद्विगलिताविद्यः सत्त्वस्थः शान्तवासनः ।  
परं शून्योपमं सद्यो ज्योतिः पश्यति शाम्यति ॥ ६० ॥   
  
तद्दर्शनोन्मुखजना विरला एवेत्याह-कश्चिदिति । अज्ञदृशा   
असम्भावनाच्छून्योपमम् । ज्ञदृशा तु परं ज्योतिः ॥ ६० ॥  
  
विगलितात्मपदं विगलन्मनः सुभग सत्त्वमितीह हि कथ्यते ।  
न पुनरेति कलामलिनं पदं कनकतामिव ताम्रमुपागतम् ॥ ६१ ॥  
  
उक्तमेवार्थमनुवदन्नुपसंहरति-विगलितेति । हे सुभग   
उक्तत्रिविधोपायाभ्यासैर्विगलितान्यात्मनो जाग्रत्स्वप्नसुषुप्तिलक्षणानि   
भ्रान्तितद्बीजदर्शनपदानि यस्य तथाविधं स्वयं चाविद्याक्षयाद्विगलद्बाधितं   
दग्धपटवत् प्रतिभासमात्रशिष्टं मन इह जीवन्मुक्त्यवस्थायां सत्त्वमिति कथ्यते   
। तच्च वासनाबीजशक्तिदाहात् पुना रागद्वेषाभिमानादिकलाभिर्मलिनं संसारपदं   
न एति । यथा स्पर्शमणिसङ्गात्कनकतामुपागतं ताम्रं पुनः   
कलङ्ककलनामलिनं ताम्रपदं नैति तद्वदित्यर्थः ॥ ६१ ॥  
  
इत्यार्षे श्रीवासिष्ठमहारामायणे वा० दे० मो० निर्वा० पू०   
प्राणमनःसंयोगविचारणं नामैकोनसप्ततितमः सर्गः ॥ ६९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
प्राणमनःसंयोगविचारणं नामैकोनसप्ततितमः सर्गः ॥ ६९ ॥  
  
# ०७०
सप्ततितमः सर्गः ७०  
  
श्रीवसिष्ठ उवाच ।  
  
जीवोऽजीवो भवत्याशु याति चित्तमचित्तताम् ।  
विचारादित्यविद्यान्तो मोक्ष इत्यभिधीयते ॥ १ ॥  
  
मायाभ्रान्त्यनवस्थाने चिदात्मपरिशुद्धये ।  
वेतालराजसंवादकथोदाहियते शुभा ॥ १ ॥  
  
चित्ते शान्ते शाम्यतीयं संसारमृगतृष्णिकेत्युक्तं चित्तशान्तौ च विचार एव   
ज्ञानोदयपर्यन्त उपाय इत्याह-जीव इति । इति अनेनोपायेन सम्पन्नो यः   
कार्यकारणाविद्ययोरन्तो नाशः स मोक्ष इत्यभिधीयते ॥ १ ॥  
  
मृगतृष्णाजलमिव मनोऽहन्तादि दृश्यते ।  
असदेव मनागेव तद्विचारात्प्रलीयते ॥ २ ॥  
  
उक्तार्थाऽसम्भावनाहेतुं प्रपञ्चे दार्ढ्यभ्रमं वारयति-मृगतृष्णेति ॥   
२ ॥  
  
संसृतिस्वप्नविभ्रान्तौ वेतालोदाहृतानिमान् ।  
प्रश्नानाकर्णय शुभान्प्रसङ्गात्स्मृतिमागतान् ॥ ३ ॥  
  
असदेव मनागेवेत्युक्तार्थस्य समर्थनायाख्यायिकामवतारयति-संसृतीति ॥ ३ ॥  
  
अस्ति विन्ध्यमहाटव्यां वेतालो विपुलाकृतिः ।  
स किञ्चिन्मण्डलं गर्वादाजगाम जिघांसया ॥ ४ ॥  
  
गर्वाद्वधयोग्येष्वज्ञजनेष्वनादरात् ॥ ४ ॥  
  
स वेतालोऽवसत्पूर्वं कस्मिंश्चित्सज्जनास्पदे ।  
बहुबल्युपहारेण नित्यतृप्ततया सुखी ॥ ५ ॥  
  
सङ्क्षिप्योक्तं विस्तारयितुं पुनरादित आरभ्याह-स इति । सज्जनस्य राज्ञ आस्पदे   
देशे किरातराज्ये कर्कटीव राजकृतेन बहुवध्यजनबल्युपहारेण नित्यतृप्ततया   
निर्विक्षेपसमाधिसुखी ॥ ५ ॥  
  
निर्निमित्तं निरागस्कं पुरोऽप्यभ्यागतं न सः ।  
क्षुधितोऽपि नरं हन्ति सन्तो हि न्यायदर्शकाः ॥ ६ ॥  
  
स कालेनाटवीगेहो जगाम नगरान्तरम् ।  
न्याययुक्त्या जनं भोक्तुं क्षुधा समभिचोदितः ॥ ७ ॥  
  
कालेन तत्र वध्यजनालाभकालेन । अटवी गेहं यस्य ॥ ७ ॥  
  
तत्र प्राप स भूपालं रात्रिचर्याविनिर्गतम् ।  
तमाह घनघोरेण शब्देनोग्रनिशाचरः ॥ ८ ॥  
  
रात्रिचर्या निशि नगरे दुष्टजनपरिज्ञानाय चोरादिवधाय च सञ्चारस्तदर्थं   
विनिर्गतम् ॥ ८ ॥  
  
वेताल उवाच ।  
  
राजṁल्लब्धोऽसि भीमेन वेतालेन मयाधुना ।  
क्व गच्छसि विनष्टोऽसि भव भोजनमद्य मे ॥ ९ ॥  
  
राजोवाच ।  
  
हे रात्रिचर निर्न्याय्यन्न् मां चेदत्सि बलादिह ।  
तत्ते सहस्रधा मूर्धा स्फुटिष्यति न संशयः ॥ १० ॥  
  
निर्न्याय्यं न्यायापेतक्रमेणात्सिचेत् ॥ १० ॥  
  
वेताल उवाच ।  
  
न त्वामद्म्यहमन्यायं न्यायोऽयं हि मयोच्यते ।  
राजासि सकलाशाश्च पूरणीयास्त्वयार्थिनाम् ॥ ११ ॥  
  
सकलाः आशास्यन्त इत्याशा अभिलषितार्थाः । किलेति [मूले किल इति   
टीकाकृत्पाठोऽस्मन्निकटवर्त्यादर्शान्तरेषु न दृश्यते ।]   
धर्मशास्त्रप्रसिद्धौ ॥ ११ ॥  
  
ममैतामर्थितां राजन्सम्भवार्थां प्रपूरय ।  
प्रश्नानिमान्मयोक्तांस्त्वं सम्यगाख्यातुमर्हसि ॥ १२ ॥  
  
अज्ञश्चेदपराधसहस्रं सुलभन्न् सुज्ञश्चेन्नापराध्यत्येव । स च   
सत्यप्यपराधसहस्रे पालनीय इति परीक्षणाय प्रश्नपरिपूरणमेव प्रार्थयते##-  
परवधप्रवृत्तिः स्वस्य नास्तीति दर्शितम् ॥ १२ ॥  
  
कस्य सूर्यस्य रश्मीनां ब्रह्माण्डान्यणवः कृशाः ।  
कस्मिन्स्फुरन्ति पवने महागगनरेणवः ॥ १३ ॥  
  
सर्वेषां प्रश्नानामापाततोऽर्थः स्पष्टः । तात्पर्यतस्तूत्तरसर्गे स्फुटीकरिष्यते ॥ १३   
॥  
  
स्वप्नात्स्वप्नान्तरं गच्छञ्छतशोऽथ सहस्रशः ।  
त्यजन्न त्यजति स्वच्छं कः स्वरूपं प्रभास्वरम् ॥ १४ ॥  
  
उत्तरोत्तरस्वप्ने पूर्वपूर्वसत्यतां त्यजन्नपि तत् प्रकाशकं स्वच्छं   
सत्यात्मस्वरूपं न त्यजति ॥ १४ ॥  
  
रम्भास्तम्भो यथा पत्रमात्रमेवं पुनः पुनः ।  
अन्तरन्तस्तथान्तश्च तथा कोऽणुः स एव हि ॥ १५ ॥  
  
यथा रम्भायाः कदल्याः स्तम्भः अन्तरन्तस्तथा तदन्तश्च पत्रमात्रं   
वल्कलमात्रम् । दृष्टान्ते तत्सदृशवल्कलान्तरं दार्ष्टान्तिके स एवेति विशेष इति   
भावः ॥ १५ ॥  
  
ब्रह्माण्डाकाशभूतौघसूर्यमण्डलमेरवः ।  
अपरित्यजतोऽणुत्वं कस्याणोः परमाणवः ॥ १६ ॥  
  
भूतौघपदेन तदाधारभुवनानि लक्ष्यन्ते । अतिमहत्त्वेन प्रसिद्धा ये   
ब्रह्माण्डाकाशादयोऽपि यस्याणोरपेक्षया परमा अणवः अत्यन्तक्षुद्राः ॥ १६ ॥  
  
कस्यानवयवस्यैव परमाणुमहागिरेः ।  
शिलान्तर्निबिडैकान्तरूपमज्जा जगत्त्रयी ॥ १७ ॥  
  
परमाणोः सूक्ष्मस्यैव सतो महतो गिरेः । निबिडं घनतरं यत् सत्तैकान्तरूपं   
तदेव मज्जा सारो यस्याः ॥ १७ ॥  
  
इति कथयसि चेन्न मे दुरात्मंस्तदिह निगीर्य भवन्तमात्मघातिन् ।  
फलमिव तव मण्डलं ग्रसेयं प्रसभमुपेत्य जगद्यथा कृतान्तः ॥ १८ ॥  
  
इति षट् प्रश्नान् मे न कथयसि चेद्दुष्टो देहादिरेव आत्मा यस्य तथाविध   
अतएवापरिच्छिन्नमात्मानं परिच्छेदेन घातितवानसीत्यात्मघातिन्   
तत्तस्मादकथनापराधादेव भवन्तं फलमिव निगीर्य प्रसभं बलात्तव   
मण्डलं मण्डलस्थजनान् ग्रसेयम् । ग्रसेऽहमिति पाठे   
विकरणपदव्यत्ययश्छान्दसः ॥ १८ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
वेतालप्रश्नो नाम सप्ततितमः सर्गः ॥ ७० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
वेतालप्रश्नो नाम सप्ततितमः सर्गः ॥ ७० ॥  
  
# ०७१
एकसप्ततितमः सर्गः ७१  
  
श्रीवसिष्ठ उवाच ।  
  
इत्युक्तवति वेताले वक्तुं प्रश्नान्विहस्य सः ।  
उवाच वचनं राजा दन्तांशुधवलाम्बरः ॥ १ ॥  
  
आद्यप्रश्नसमाधानं विस्तरेणात्र वर्ण्यते ।  
अनन्तकोटिब्रह्माण्डफलवृक्षादिकल्पनैः ॥  
  
प्रसिद्धब्रह्माण्डानां त्रसरेणुत्वमित्यल्पदृष्ट्या त्वयोक्तं   
वक्ष्यमाणकल्पनया कोटिकोटिगर्भब्रह्माण्डानामपि तत्र   
त्रसरेणुत्वसम्भवादित्याशयेन विहस्य दन्तानामंशुभिः   
प्रभाभिर्धवलान्यम्बराणि वस्त्राण्याकाशं च यस्य तथाविधः सन् ॥ १ ॥  
  
राजोवाच ।  
  
आस्ते कदाचिच्चेदं हि ब्रह्माण्डमजरं फलम् ।  
उत्तरोत्तरं दशगुणभूतत्वक्परिवेष्टितम् ॥ २ ॥  
  
तत्रादौ कस्य सूर्यरश्मीनां ब्रह्माण्डास्त्रसरेणवः इति प्रथमप्रश्नस्योत्तरं   
वक्तुमभिज्ञतमत्वाभिमानं वेतालस्य तिरस्कुर्वन्कञ्चित्कल्पनाचमत्कारं राजा   
दर्शयति-आस्ते इत्यादिना । इदं त्वया मया चाश्रितं ब्रह्माण्डयज्ञदृष्ट्या   
अजरमुत्तरोत्तरं दशगुणाभिर्भूतत्वग्भिर्भूजलाद्यावरणैः परिवेष्टितम् ॥ २ ॥  
  
तादृशानां सहस्राणि फलानि यत्र सन्ति हि ।  
अत्युच्चैस्तादृशी शाखा विपुला चलपल्लवा ॥ ३ ॥  
  
इदं ब्रह्माण्डं १ ईदृशब्रह्माण्डसहस्रगर्भाणि पञ्चीकृतमहाभूतानि २   
तद्गर्भा गन्धतन्मात्रा ३ उत्तरोत्तरं तद्गर्भाणि रसादितन्मात्राणि ७ तद्गर्भं   
हैरण्यगर्भं मनः ८ अतीतानागतानन्ततद्गर्भा भूतमात्राराशयः ९ तद्गर्भाः   
कल्पकालाः १० तद्गर्भा उत्तरोत्तरस्य दिनभूता   
ब्रह्मविष्णुरुद्राणामायुःकालास्तदात्मानस्त एव १३ अनन्तकोटीनां तेषां   
सत्तास्फूर्तिव्यवहारप्रवर्तकं मायाशबलं ब्रह्म १४   
इत्येतांश्चतुर्दशपदार्थानिह   
क्रमात्फलशाखादिचतुर्दशकल्पनाभिर्निदर्शयति-तादृशानामित्यादिना ।   
चलानि पल्लवानीव भुवनानि यस्याम् ॥ ३ ॥  
  
तादृशानां सहस्राणि शाखानां यत्र सन्त्यथ ।  
तादृशोऽस्ति महावृक्षो दुर्लक्ष्यो विपुलाकृतिः ॥ ४ ॥  
  
तादृशानां सहस्राणि यत्र सन्ति महीरुहाम् ।  
तादृशं वनमत्युच्चैरनन्ततरुगुल्मकम् ॥ ५ ॥  
  
तादृशानां सहस्राणि वनानां यत्र सन्त्यथ ।  
तादृगस्ति बृहच्छृङ्गमत्युच्चैर्भरिताकृति ॥ ६ ॥  
  
शृङ्गपदेनात्र तत्प्रधानो गिरिरेवोच्यते । विपुलतमत्वात्सर्वतो भरिताकृति ॥ ६ ॥   
  
तादृशानां सहस्राणि शृङ्गाणां यत्र सन्त्यथ ।  
तादृशोऽस्त्यतिविस्तीर्णो देशो विपुलकोटरः ॥ ७ ॥  
  
तादृशानां सहस्राणि देशानां यत्र सन्त्यथ ।  
तादृगस्ति बृहद्द्वीपं महाह्रदनदीयुतम् ॥ ८ ॥  
  
महाह्रदनदीवदाविर्भूतानाविर्भूतप्रवहणप्राणादिवायुचेष्टाभिर्युतम् ॥ ८ ॥  
  
तादृशानां सहस्राणि द्वीपानां यत्र सन्त्यथ ।  
तादृगस्ति महीपीठं विचित्ररचनान्वितम् ॥ ९ ॥  
  
विचित्राभिर्नामादिरचनाभिरन्वितम् ॥ ९ ॥  
  
तादृशानां सहस्राणि पृथ्वीनां यत्र सन्त्यथ ।  
तादृगस्ति महास्फारं महाभुवनडम्बरम् ॥ १० ॥  
  
तादृशानां सहस्राणि जगतां यत्र सन्त्यथ ।  
तादृगस्ति महच्चाण्डं चण्डमम्बरपीठवत् ॥ ११ ॥  
  
तादृशानां सहस्राणि यत्राण्डानि करण्डकाः ।  
तादृशोऽस्ति गतस्पन्दो विपुलाब्धिश्च सागरः ॥ १२ ॥  
  
तादृक्सागरलक्षाणि तरङ्गो यत्र पेलवः ।  
तादृशः स्वविलासात्मा निर्मलोऽस्ति महार्णवः ॥ १३ ॥  
  
तादृगब्धिसहस्राणि वस्योदरजलान्यथ ।  
तादृशोऽस्ति पुमान्कश्चिदत्युच्चैर्भरिताकृतिः ॥ १४ ॥  
  
पुमान् विष्णुः ॥ १४ ॥  
  
तादृशानां नृणां लक्षैर्यस्य मालोरसि स्थिता ।  
प्रधानं सर्वसत्तानां तादृशोऽस्ति परः पुमान् ॥ १५ ॥  
  
परः पुमान् रुद्रः ॥ १५ ॥  
  
तादृशानां सहस्राणि पुरुषाणां महात्मनाम् ।  
स्फुरन्ति मण्डले यस्य स्वतनूरुहजालवत् ॥ १६ ॥  
  
तनूरुहाः केशलोमानि तज्जालवत् । तथा च श्रुतिः-यथा सतः पुरुषात्केशलोमानि   
तथाऽक्षरात्सम्भवतीह विश्वम् इति ॥ १६ ॥  
  
तादृशोऽस्ति महादित्यः शतमन्यासु दृष्टिषु ।  
या एताः कलनाः सर्वास्ता एतास्तस्य दीप्तयः ॥ १७ ॥  
  
प्रत्यग्दृष्टेरन्यासु पराग्दृष्टिषु या एता रुद्रादिब्रह्माण्डान्ताः   
शतमसङ्ख्याः कलनाः प्रतिभासास्ता एताः सर्वप्राणिप्रत्यक्षास्तस्यादित्यस्य   
दीप्तयो रश्मयः ॥ १७ ॥  
  
अस्यादित्यस्य दीप्तीनां ब्रह्माण्डास्त्रसरेणवः ।  
मय चित्सूर्य इत्युक्तः सर्वमेतत्तपत्यसौ ॥ १८ ॥  
  
मया चिदात्मा इति एवम्प्रभावः सूर्य इति त्वत्प्रश्नोत्तरत्वेनोक्त एतत्सर्वं जगदसौ   
तपति प्रकाशयति ॥ १८ ॥  
  
विज्ञानात्मैव परमो भास्करो भाविताशयः ।  
इमे ये भुवनाभोगास्तस्यैव त्रसरेणवः ॥ १९ ॥  
  
भुवनाभोगा ब्रह्माण्डाः ॥ १९ ॥  
  
विज्ञानपरमार्कस्य भासा भान्ति भवन्ति च ।  
इमा जगदहर्लक्ष्म्यः क्वचिल्लक्ष्म्यो रवेरिव ॥ २० ॥  
  
भान्ति स्फूर्तिं लभन्ते । भवन्ति सत्तां च लभन्ते ॥ २० ॥  
  
विज्ञानमात्रकचितात्मनि जन्तुजाए त्रैलोक्यमण्डपमणेरविकासभाजि ।  
चिज्जन्मनोर्भवनसम्भ्रमतावलेखाः सन्तीह रे न हि मनागपि शान्तमास्स्व ॥   
२१ ॥  
  
रे वेताल वर्णितशबलब्रह्मलक्षणस्य त्रैलोक्यमण्डपमणेः सूर्यस्य   
पारमार्थिकतत्त्वभूते मुख्याधिकारिषु विज्ञानं   
शास्त्रजन्याखण्डाकारसाक्षात्कारस्तन्मात्रेण कचितात्मनि स्वात्मतया प्रथमाने   
अनधिकारिजन्तुमात्रे तु अविकासभाजि अस्फुटे इह प्रत्यगात्मनि   
अग्निविस्फुलिङ्गवच्चिज्जन्मनोर्जीवजगतोर्भवनस्य पृथक्सत्तायाः   
कर्तृत्वभोक्तृत्वाद्यनन्तसम्भ्रमतानां चावलेखा उल्लेखाः सन्ति ।   
परमार्थदृशा तु मनागपि न सन्ति । अतस्त्वं शान्तप्रश्नाडम्बरमास्स्वेत्यर्थः ॥   
२१ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० वेतालप्रथमप्रश्नोत्तरवर्णनं नामैकसप्ततितमः सर्गः ॥ ७१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
वेतालप्रथमप्रश्नोत्तरवर्णनं नामैकसप्ततितमः सर्गः ॥ ७१ ॥  
# ०७२
द्विसप्ततितमः सर्गः ७२  
  
राजोवाच ।  
  
कालसत्ता नभःसत्ता स्पन्दसत्ता च चिन्मयी ।  
शुद्धचेतनसत्ता च सर्वमित्यादि पावनम् ॥ १ ॥  
  
इहावशिष्टप्रश्नानां पञ्चानामुत्तरं क्रमात् ।  
वेतालायाप्रमत्ताय राजा सम्यगुदीर्यते ॥   
  
एवं प्रथमं प्रश्नं समाधाय कस्मिन् स्फुरन्ति पवने महागगनरेणवः इति   
द्वितीयप्रश्नं राजा समाधत्ते-कालसत्तेत्यादिना । तत्र गगनपदेन   
प्रसिद्धगगनस्यैव ग्रहणं विवक्षितमुतमहत्पदविशेषितत्वाद्गौण्या   
महाकालरूपश्चित्संवलितमायाकाश उत स्पन्दशक्तिप्रधानः सूत्रात्माकाशः उत   
ततो निष्कृष्टः शुद्धचिदाभासलक्षणो जीवाकाशः अन्यो वास्तु सर्वेष्वपि कल्पेषु   
तत्तत्सत्ता एव सूक्ष्मतमत्वात्तेषां रेणवस्त्वयोक्ता इत्याह-कालसत्तेति । स्पन्दः   
क्रियाशक्तिप्रधानः सूत्रात्मा तत्सत्ता । शुद्धचेतनस्ततो   
निष्कृष्टश्चिदाभासस्तत्सत्ता चेत्यादि सर्वं सूक्ष्मत्वात्पावनं निर्दोषं रजः   
परमात्ममहावायौ कल्पितानेकविकारचञ्चलं स्फुरतीति परेणान्वयः ॥ १ ॥  
  
परमात्ममहावायौ रजः स्फुरति चञ्चलम् ।  
कुसुमाङ्ग इवामोदस्तदतद्रूपकं स्वतः ॥ २ ॥  
  
ननु परमात्मन एव सर्वानुगतसत्तारूपत्वात्तत्र कालादिसत्ता   
स्फुरतीत्याधाराधेयभावेन व्यपदेशः कथं तत्राह-कुसुमाङ्ग इति । यथा   
कुसुममेव स्वाङ्गे आमोदाख्यं भेदं स्वत एव परिकल्प्य कुसुमे   
आमोदरूपकमिव तदाधेयतया स्थितं तद्वत्परमार्थसत्तैव   
कालादिसत्ताभेदात्मतां स्वात्मनि परिकल्प्य स्थितेत्यर्थः ॥ २ ॥  
  
जगदाख्ये महास्वप्ने स्वप्नात्स्वप्नान्तरं व्रजत् ।  
रूपं त्यजति नो शान्तं ब्रह्मशान्तत्वबृंहणम् ॥ ३ ॥  
  
स्वप्नात्स्वप्नान्तरं गच्छन्नित्यादितृतीयप्रश्नस्योत्तरमाह-जगदाख्ये इति ।   
शान्तं प्रशान्ततत्तत्स्वप्नदोषमसङ्गज्योतीरूपम् । अत एव तथा बोधमात्राद्ब्रह्म   
शान्तत्वबृंहणम् ॥ ३ ॥  
  
रम्भास्तम्भो यथा पत्रमात्रमेवान्तरान्तरम् ।  
अन्तरन्तस्तथेदं हि विश्वं ब्रह्म विवर्त्यपि ॥ ४ ॥  
  
रम्भास्तम्भो यथा पत्रमात्रमिति चतुर्थं प्रश्नं समाधत्ते-रम्भास्तम्भ   
इति । अन्तः अन्तः ब्रह्मणि विवर्ति विवर्तनशीलम् । अपिशब्दादवान्तरकारणेषु   
परिणामशीलं च । अतः सोऽणुस्ततोऽप्यन्तरन्तरित्यर्थः ॥ ४ ॥  
  
सद्ब्रह्मात्मादिभिः शब्दैर्यदेताभिर्विगीयते ।  
शून्यमव्यपदेशं ते न तत्किञ्चिच्च किञ्चन ॥ ५ ॥  
  
विवर्तजगद्बृंहणादिनिमित्तादेव तत्तद्ब्रह्मात्मादिशब्दगोचरता न तु वस्तुतः   
सर्वधर्मशून्यत्वादित्याह-ब्रह्मेति ॥ ५ ॥  
  
या या विभाव्यते सत्ता सा सानुभवनिर्मितान् ।  
रम्भास्तम्भवदेतावच्चिन्मात्रममलं ततम् ॥ ६ ॥  
  
अत एव पटसत्ता तन्तुसत्तायां पर्यवस्यति तन्तुसत्ता कार्पाससत्तायां सा च   
तत्फलसत्तायां सा गुल्मसत्तायां सा बीजमृज्जलादिसत्तायामित्यादिक्रमेण या या   
सत्ता विभाव्यते सा सा तत्तदनुभवनिर्मितानाकारान्विहाय रम्भास्तम्भवदेव   
तत्तदनुभवरूपे चिन्मात्रे पर्यवस्यतीत्यतस्तदेवामलं जगदाकारेण ततं   
विस्तृतमित्यर्थः ॥ ६ ॥  
  
सूक्ष्मत्वादप्यलभ्यत्वात्परमात्मा परोऽणुकः ।  
अनन्तत्वादसावेव प्राप्तो मेर्वादिमूलताम् ॥ ७ ॥  
  
तत्राणुपदप्रवृत्तौ निमित्तमाह-सूक्ष्मत्वादिति । एवं सौक्ष्म्येऽपि न   
पूर्णताहानिरिति ब्रह्माण्डादयोऽपि तद्दृष्ट्या अतिपरिच्छिन्नत्वात्परमाणुप्राया इति   
ब्रह्माण्डाकाशभूतौपेत्यादिपञ्चमप्रश्नोऽपि दत्तोत्तरः संवृत्त   
इत्याशयेनाह-अनन्तत्वादिति । मेर्वादिपदेन प्रश्नोक्ता मेर्वन्ताः पञ्च   
व्युत्क्रमेण गृह्यन्ते तेषां मूलतामाधारताम् ॥ ७ ॥  
  
अणोरप्यत्यनन्तस्य पुंसोऽस्य जगदाद्यपि ।  
परमाणुवदाभाति प्रतीतत्वादरूपवत् ॥ ८ ॥  
  
जगदादि ब्रह्माण्डादिपञ्चकं   
प्रतीतत्वादणुतरतत्तदाकारवृत्तिपरिच्छिन्नचित्कणपरिच्छेद्यत्वादरूपवन्निः##-  
परमाणुवदेवेति ॥ ८ ॥  
  
परोऽणुरेषोऽलभ्यत्वात्पूरकत्वान्महागिरिः ।  
सर्वावयवरूपोऽपि निरस्तावयवः पुमान् ॥ ९ ॥  
  
कस्यानवयवस्यैव परमाणुमहागिरेः इति षष्ठप्रश्नं समाधत्ते-परोऽणुरिति ।   
अलभ्यत्वाच्चक्षुरादिकरणैरग्राह्यत्वात् । एष परोऽणुः पूरकत्वात् सर्वतो व्याप्तो   
महागिरिः । अध्यारोपदृशा सर्वं मूर्तामूर्तं अवयवरूपं यस्य तथा ।   
नेतिनेत्यपवादेन निरस्तावयवः ॥ ९ ॥  
  
अस्य वै ज्ञप्तिमात्रस्य मज्जामात्रं जगत्त्रयी ।  
विज्ञानमात्रमध्यं हि साधो विद्धि जगत्त्रयम् ॥ १० ॥  
  
तत्र शिलान्तर्निबिडैकान्तरूपमज्जाजगत्त्रयीत्यंशं प्रकटयति-अस्येति । हि   
यस्माज्जगत्त्रयं द्यावापृथिवी अन्तरेव समाहिते इत्यादिश्रुतिषु   
हार्दाकाशरूपविज्ञानमात्रस्य मध्यमान्तरं मज्जावत्प्रसिद्धमिति विद्धीत्यर्थः   
॥ १० ॥  
  
विज्ञानमात्रकलनाकलितं जगन्ति शान्तस्वभावसुकुमारमनन्तरूपम् ।  
वेतालबालक पदं तदलङ्घनीयमेवं स्वयं समनुभावय शान्तमास्स्व ॥   
११ ॥  
  
सर्वप्रश्नानां निरासेन प्रौढ्या वेतालं   
परिभवन्निवोक्तार्थसङ्क्षेपेणोपसंहरति-विज्ञानेति । हे वेतालबालक जगन्ति   
विज्ञानमात्रस्य कलनानां स्वकौशलानां कलितं प्रकटनं   
तच्चात्मविज्ञानरूपं   
भवादृशैर्वेतालचाटभटैरलङ्घनीयमनास्कन्दनीयमेव अतो मदुक्त्या   
त्वमेवंस्वभावमात्मानमनुभावय स्वानुभवमारोहय ।   
शान्तदर्पमास्स्वेत्यर्थः ॥ ११ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
वेतालप्रश्नभेदो नाम द्विसप्ततितमः सर्गः ॥ ७२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
वेतालप्रश्नभेदो नाम द्विसप्ततितमः सर्गः ॥ ७२ ॥  
  
# ०७३
त्रिसप्ततितमः सर्गः ७३  
  
श्रीवसिष्ठ उवाच ।  
  
इति राजमुखाच्छ्रुत्वा वेतालः शान्तिमाययौ ।  
भावितात्मतया तत्र विचारोचितया धिया ॥ १ ॥  
  
उपदिश्यात्र वेतालप्रश्ननिर्णयसंस्थितिम् ।  
भगीरथस्य वृत्तान्तस्तत्रान्योऽप्यत्र वर्ण्यते ॥   
  
तत्र तस्मिन् राजनि विचारोचितया धिया अनुमितया भावितात्मतया तत्त्वज्ञतया निमित्तेन ।   
वेतालपक्षे वा सर्व योज्यम् ॥ १ ॥  
  
उपशान्तमना भूत्वा मत्वैकान्तमनिन्दितम् ।  
बभूवाविचलध्यानी विस्मृत्य विषमां क्षुधाम् ॥ २ ॥  
  
अविचलध्यानी । समाधिस्थ इति यावत् ॥ २ ॥  
  
एतद्राम मयोक्तं ते वेतालप्रश्नजालकम् ।  
एवङ्क्रमेण चिदणौ तेनेदं संस्थितं जगत् ॥ ३ ॥  
  
एवङ्क्रमेण राजवर्णितक्रमेण ॥ ३ ॥  
  
विदणोः कोशगं विश्वं विचारेण विलीयते ।  
कायो वेतालकस्येव शिष्यते यत्पदं तु तत् ॥ ४ ॥  
  
बालभ्रान्तिकल्पितवेतालकस्य काय इव विलीयते ॥ ४ ॥  
  
संहृत्य सर्वतश्चित्तं स्तिमितेनान्तरात्मना ।  
स्वभावापतितं कुर्वन्निरिच्छं तिष्ठ शान्तधीः ॥ ५ ॥  
  
चित्तं सर्वत उपसंहृत्य स्वो भावः परमात्मा तदापतितं तत्प्रतिष्ठितं कुर्वन् ॥   
५ ॥  
  
आकाशविशदं कृत्वा मनसैव मनो मुने ।  
तिष्ठैकशमशान्तात्मा सर्वत्र समदर्शनः ॥ ६ ॥  
  
हे मुने मननशील राम एकस्मिन् वस्तुनि शमः सर्ववृत्तिलयस्तेन   
शान्तात्मोपरतचित्तः अत एव सर्वत्र समं ब्रह्म पश्यतीति समदर्शनः ॥ ६ ॥  
  
स्थिरबुद्धिरसम्मूढो यथाप्राप्तानुवर्तिनः ।  
राज्ञो भगीरथस्येव दुःसाध्यमपि सिद्ध्यति ॥ ७ ॥  
  
असम्मूढान्तं पूर्वान्वयि । नन्वेवं स्थितस्य मे कथं देहयात्रासिद्धिस्तत्राह##-  
७ ॥  
  
सम्पूर्णशान्तमनसः परितृप्तवृत्तेर्नित्यं समे सुखमयात्मनि   
तिष्ठतोऽन्तः ।  
सिद्ध्यन्ति दुर्लभतरा अपि वाञ्छितार्था गङ्गावतार इव सागरखातवस्तु ॥ ८ ॥  
  
यथा सगरांशुमद्दिलीपादिदुर्लभतरोऽपि सागराणां सगरपुत्राणां   
तत्खातसमुद्रस्य च वस्तु सञ्जीवनमणिप्रायो गङ्गावतारः   
शान्तितृप्तिसमदर्शित्वादिगुणसम्पन्नस्य भगीरथस्यानायासेन   
सिद्धस्तद्वदित्यर्थः ॥ ८ ॥   
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
वेतालाख्यानं नाम त्रिसप्ततितमः सर्गः ॥ ७३ ॥   
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
वेतालाख्यानं नाम त्रिसप्ततितमः सर्गः ॥ ७३ ॥  
  
# ०७४
चतुःसप्ततितमः सर्गः ७४  
  
श्रीराम उवाच ।  
  
यथा चित्तचमत्कृत्या राज्ञो गङ्गावतारणम् ।  
भगीरथस्य सम्पन्नं तन्मे कथय भो प्रभो ॥ १ ॥  
  
भगीरथस्यात्र गुणाश्चिन्ता चाथ विचारजा ।  
त्रितलेन च संवादो जिहासातोऽत्र वर्ण्यते ॥   
  
चित्तस्य पूर्णतादिलक्षणया चमत्कृत्या ॥ १ ॥  
  
श्रीवसिष्ठ उवाच ।  
  
आसीद्भगीरथो नाम राजा परमधार्मिकः ।  
भुवः समुद्रयुक्ताया मण्डलीतिलकोपमः ॥ २ ॥  
  
समुद्रयुक्ताया भुवो राजा स्वीयकोसलमण्डल्यास्तु तिलकोपमः ॥ २ ॥  
  
सङ्कल्पानन्तरं प्राप्ता यथाभिमतमर्थिनः ।  
चन्द्रप्रसन्नवदनादस्माच्चिन्तामणेरिव ॥ ३ ॥  
  
तस्य दानशौण्डतां वर्णयति-सङ्कल्पानन्तरमिति । अर्थिनो याचका   
अस्माद्भगीरथाद्याञ्चासङ्कल्पानन्तरमेव समीपगमनवाक्प्रयोगादिश्रमं   
विनैव यथाभिलषितमर्थ प्राप्ताः प्राप्तवन्तः । गत्यर्थाकर्मक- इति कर्तरि क्तः ।   
चन्द्रप्रसन्नवदनादित्यनेन दानोत्साहान्मुखे प्रसादातिशय एव न त्वस्य   
धनव्ययदुःखान्म्लानिरिति द्योत्यते ॥ ३ ॥  
  
साधूनां यो व्यवस्थार्थं धनान्यविरतं ददौ ।  
तृणमात्रमुपादत्ते क्वचिच्चिन्तामणिर्यथा ॥ ४ ॥  
  
अपात्रेषु दानं वारयति-साधूनामिति । एवं व्ययशीलस्य कथं   
धनप्राप्तिस्तत्राह-तृणमात्रमिति । क्वचित् आयस्थाने स्वधर्मतः प्राप्तं   
तृणमात्रमप्युपादत्ते । पौनरुक्त्यातृणोपादानाप्रसिद्धेश्च चिन्तामणिपदेन   
कामधेनुर्लक्ष्यते ॥ ४ ॥  
  
वज्रसारमिव प्रोतमुज्ज्वलन्नेमि योऽभिनत् ।  
अधो मणिरयोयन्त्रं सर्वदुर्जनचेष्टितम् ॥ ५ ॥  
  
यथा वज्रवेधनमणिः अधः अधोभागे अयसा यन्त्र्यते बध्यते इत्ययोयन्त्रं   
वज्रसारं दृढतरं वज्रान्तरं परिभ्रमन्त्या स्वकान्त्या उज्ज्वलन्ती प्रकाशमाना   
यन्त्रचक्रनेमिर्यस्मिन्कर्मणि तद्यथा भवति तथा भित्त्वा स्वप्रोतं तं गुणयोग्यं   
करोति तथा यो भगीरथो बलवत्तरमपि सर्वं दुर्जनं तच्चेष्टितं च   
तद्देशास्कन्दनेन स्वप्रतापेनोज्ज्वलन्ति रथनेम्यङ्कितानि च मण्डलानि   
यस्मिन्कर्मणि तद्यथा भवति तथा शस्त्रास्त्रप्रोतं निगृह्य अधः पाददेशे   
निगडाद्ययोभिर्यन्त्र्यते इत्ययोयन्त्रं कृत्वा अभिनत् भित्त्वेव गुणपूर्ण   
चकारेत्यर्थः । वज्रसारमपि इति पाठेऽपि रूपकेणायमेव तात्पर्यार्थः ॥ ५ ॥  
  
अधूमवह्निदेहश्रीः श्रान्तोऽपि दैन्यमप्यलम् ।  
तमोऽहरन्नृणां नैशं द्युमणिर्वेश्मनामिव ॥ ६ ॥  
  
दिवानिशं प्रजापालनाय सर्वतः परिभ्रमणात्स्वयन्न् श्रान्तोऽपि   
नृणामधर्मप्रवृत्तिहेतुं तमोगेहान्धकारं दैन्यं दारिद्र्यमप्यहरत् । यथा   
द्युमणिर्वेश्मनां नैशं तमो व्यवहारदैन्यं च हरति तद्वत् । विशेषणे उभयत्र   
योज्ये ॥ ६ ॥  
  
किरन्नग्निकणासारमभितः स्वप्रतापजम् ।  
मध्याह्नसूर्यकान्ताग्निरिव ज्वलति योऽरिषु ॥ ७ ॥  
  
स्वस्य प्रतापः पराक्रमः अतितप्तता च तस्माज्जातमग्निकणानामासारं धारां   
किरन्सन् योऽरिषु मध्याह्नकाले उद्भूतः सूर्यकान्तशिलाग्निरिव ज्वलति । अग्निपक्षे अराः   
अग्राण्येषां सन्तीति अरिणस्तृणादयस्तेषु ॥ ७ ॥  
  
मृदुशीतलसंस्पर्शो यः समाह्लादयन्मनः ।  
सुज्ञानां द्रवति स्निग्धस्येन्दोरिन्दुमणिर्यथा ॥ ८ ॥  
  
सुज्ञा ब्रह्मतत्त्वविदस्तेषां सन्निधौ । इन्दुमणिश्चन्द्रकान्तः ॥ ८ ॥  
  
जगद्यज्ञोपवीतस्य स्वर्गपातालवाहिनः ।  
गङ्गावाहस्य येनास्यां तृतीयः पूरितो गुणः ॥ ९ ॥  
  
येन गङ्गावाहस्य गङ्गाप्रवाहलक्षणस्य जगद्यज्ञोपवीतस्य तृतीयो गुणस्तन्तुः   
अस्यां पृथिव्यां गङ्गावतारणेन पूरितः ॥ ९ ॥  
  
अगस्त्यशोषितोऽम्भोधिर्गङ्गापूरेण पूरितः ।  
येन दुष्पूरभूतोऽपि महासार्थोऽर्थिनामिव ॥ १० ॥  
  
सर्वदिगन्तवर्तिनामर्थिनां महान् सार्थः सङ्घो धनेनेव ॥ १० ॥  
  
गङ्गासोपानपद्धत्या येन पातालवासिनः ।  
योजिता ब्रह्मणो लोके बान्धवा लोकबन्धुना ॥ ११ ॥  
  
भूतद्रोहित्वाद्ब्रह्मदण्डनिर्दग्धत्वाच्च पातालवासिनः अधोगतिं प्राप्ता   
बान्धवाः सगरपुत्रा येन गङ्गालक्षणया सोपानपद्धत्या ब्रह्मणो लोके योजिता   
आरोपिताः ॥ ११ ॥  
  
ब्रह्माणं शङ्करं जह्नुं तपसाराधयंश्च यः ।  
भूयोभूयो ययौ खेदमशून्याध्यवसायिनः ॥ १२ ॥  
  
अशून्याध्यवसायिनः अविच्छिन्नदृढनिश्चयात् स्वमनसः सकाशात् ॥ १२ ॥  
  
यौवने वर्तमानस्य तस्य भूमिपतेरपि ।  
प्रविचारयतो लोकयात्रां पर्याकुलामिमाम् ॥ १३ ॥  
  
अपिशब्दात्तवेवेति गम्यते ॥ १३ ॥  
  
सुविरागचमत्कारविचारकणिकोदभूत् ।  
वयस्यपि च तारुण्ये दैवाद्वल्ली मराविव ॥ १४ ॥  
  
यौवने विचारवैराग्योदयोऽतिदुर्लभ इति द्योतनाय मराविवेति ॥ १४ ॥  
  
एकान्ते चिन्तयामास महीपतिरसाविति ।  
जगद्यात्रामिमां नित्यमसमञ्जसमाकुलम् ॥ १५ ॥  
  
इति वक्ष्यमाणप्रकारेण इमां जगद्यात्रां चिन्तयामास । चिन्ताप्रकारमेवाह##-  
  
पुनर्दिनं पुनः श्यामा दानादानशतं पुनः ।  
तदेव भुक्तविरसं लक्ष्यते कर्म कुर्वताम् ॥ १६ ॥  
  
श्यामा रात्रिः । बहुशो भुक्तं विरसं च फलं यस्य तत्तथाविधमेव सर्वेषां   
कुर्वतां लक्ष्यते न त्वपूर्व परमपुरुषार्थफलं चेत्यर्थः ॥ १६ ॥  
  
येन प्राप्तेन लोकेऽस्मिन्न प्राप्यमवशिष्यते ।  
तत्कृतं सुकृतं मन्ये शेषं कर्म विषूचिका ॥ १७ ॥  
  
तत्तत्प्राप्तिसाधनं कृतं कर्म विषूचिकेवाशुद्धिदुःखफलमेवेत्यर्थः ॥ १७ ॥  
  
पुनः पुनः पर्युषितं कर्म कुर्वन्न लज्जते ।  
मूढबुद्धिरबुद्धिस्तु कः कुर्यात्किल बालवत् ॥ १८ ॥  
  
अथैकदोद्विग्नमनाः कदाचित्त्रितलं गुरुम् ।  
एकान्तं संसृतेर्भीतः समपृच्छद्भगीरथः ॥ १९ ॥  
  
अथ उक्तचिन्तानन्तरं संसृतेः सकाशादेकान्तमत्यन्तं भीतः सन् ॥ १९ ॥  
  
भगीरथ उवाच ।  
  
अन्तःशून्यासु सुचिरं भ्रमत्संसारवृत्तिषु ।  
अरण्यानीषु चैतासु भृशं खिन्ना वयं विभो ॥ २० ॥  
  
भ्रमतां जीवानां रागद्वेषादिसंसारवृत्तिषु तत्फलभूतास्वेतासु   
स्वर्गनरकमानुष्याद्यरण्यानीषु च ॥ २० ॥  
  
जरामरणमोहादिरूपाणां भवकारिणाम् ।  
भगवन्सर्वदुःखानां कथमन्तः प्रजायते ॥ २१ ॥  
  
त्रितल उवाच ।  
  
चिरसाम्यात्मनोत्तेह्न निर्विभागविलासिना ।  
राजन् ज्ञेयावबोधेन पूर्णेन भरितात्मना ॥ २२ ॥  
  
साधनचतुष्टयश्रवणमननाद्युपायैश्चिराभ्यस्तं   
यत्साम्यविक्षेपवैषम्यशून्यन्न् समाधिस्तदात्मना अनादिसिद्धब्रह्माकारेण च   
उत्थेनाविर्भूतेन ज्ञेयस्य प्रत्यक्तत्त्वस्यावबोधेन सर्वदुःखानि क्षीयन्ते इति   
परेणान्वयः ॥ २२ ॥  
  
क्षीयन्ते सर्वदुःखानि त्रुट्यन्ति ग्रन्थयोऽभितः ।  
संशयाः समतां यान्ति सर्वकर्माणि चानघ ॥ २३ ॥  
  
ज्ञेयं विदुरथात्मानं संशुद्धं ज्ञप्तिरूपिणम् ।  
स च सर्वगतो नित्यं नास्तमेति न चोदयम् ॥ २४ ॥  
  
उदयं च नैति ॥ २४ ॥  
  
भगीरथ उवाच ।  
  
चिन्मात्रं निर्गुणं शान्तमस्ति निर्मलमच्युतम् ।  
देहादि नेतरत्किञ्चिदिति वेद्मि मुनीश्वर ॥ २५ ॥  
  
एवमुपदिष्टो भगीरथो विवेकेन स्वयमेवात्मतत्त्वमन्तः पर्यालोच्यापाततो निश्चित्य   
तत्र विक्षेपबाहुल्याच्चित्तस्य प्रतिष्ठामलभमानः स्वावगतांशं गुरवे   
निवेदयंस्तत्स्फुटीभावे विक्षेपोपशमे चोपायं पृच्छति-चिन्मात्रमिति ।   
अस्तीत्यनेन असत्त्वोपपादकोऽज्ञानांशो मे नष्ट इति सूचितम् ।   
देहेन्द्रियप्राणमनोबुद्ध्यविद्यान्तमितरत्किञ्चिदात्मा नेत्यपि   
त्वद्वचनविश्वासात्स्वोपपत्त्या च वेद्मि ॥ २५ ॥  
  
किं तत्र प्रतिपत्तिर्मे स्फुटतामेति नेतरा ।  
एतावन्मात्रसंवित्तिः स्यामहं भगवन्कथम् ॥ २६ ॥  
  
तत्राभानापादकोऽज्ञानाम्श इतरावभासहेतुर्विक्षेपांशश्च स्वस्य न नष्ट इति   
दर्शयति-किमिति । अत्र अनयोः सदसद्विवेकबोधयोर्मध्ये इतरा आद्या   
सदात्मबोधरूपा प्रतिपत्तिः स्फुटतां करतलामलकवत्स्पष्टतां नैति तत्र किं   
कारणम् । अहं सर्वविक्षेपशान्त्या एतावन्मात्रसंवित्तिश्च कथं केनोपायेन   
स्यामित्यर्थः ॥ २६ ॥  
  
त्रितल उवाच ।  
  
ज्ञानेन ज्ञेयनिष्ठत्वमेति चेतो हृदम्बरे ।  
ततः सर्ववपुर्भूत्वा भूयो जीवो न जायते ॥ २७ ॥  
  
तत्र भगीरथस्य राज्याद्यभिमानादेव तत्तद्विषयेषु   
चित्तधावनाद्विक्षेपस्तत्प्राबल्यादेव न स्फुटात्मप्रतिपत्तिरिति निश्चित्य   
त्रितलस्तत्परित्याजनाय प्रथमं गीतोक्तामानित्वादिसाधनान्युपदिशति-ज्ञानेनेति ।   
ज्ञायते अनेनेति ज्ञानममानित्वादि तेन ज्ञेयन्न् यत्तत्प्रवक्ष्यामि इत्यादि##-  
पूर्णस्वभावान्न प्रच्यवत इत्यर्थः ॥ २७ ॥  
  
असक्तिरनभिष्वङ्गः पुत्रदारगृहादिषु ।  
नित्यं च समचित्तत्वमिष्टानिष्टोपपत्तिषु ॥ २८ ॥  
  
अमानित्वादिषु कानिचिदवयुत्यानुवादव्याख्याभ्यां प्रपञ्चयति-असक्तिरित्यादिना ॥   
२८ ॥  
  
आत्मनोऽनन्ययोगेन तद्भावनमनारतम् ।  
विविक्तदेशसेवित्वमरतिर्जनसंसदि ॥ २९ ॥  
  
मयि चानन्ययोगेन भक्तिरव्यभिचारिणी इत्यस्य तात्पर्यार्थं दर्शयति-आत्मन इति ।   
निष्कृष्टात्मचिन्तनमेवात्र भगवद्भक्तिर्न   
गुणचरित्रश्रवणकीर्तनादिर्भगवदभिप्रेतेत्यर्थः ॥ २९ ॥  
  
अध्यात्मज्ञाननित्यत्वं तत्त्वज्ञानार्थदर्शनम् ।  
एतज्ज्ञानमिति प्रोक्तमज्ञानं तदतोऽन्यथा ॥ ३० ॥  
  
अध्यात्मज्ञाननित्यत्वं श्रवणमनननिदिध्यासनाभ्यासः । तत्त्वज्ञानेनार्थस्य   
परमात्मतत्त्वस्य दर्शनं स्फुटाभिव्यक्तिर्या त्वया पृष्टा सा   
सर्वसाधनफलीभूता ॥ ३० ॥  
  
रागद्वेषक्षयाकारं संसारव्याधिभेषजम् ।  
अहम्भावोपशान्तौ तु राजन् ज्ञानमवाप्यते ॥ ३१ ॥  
  
सर्वेषामेव साधनानामनहङ्कारलक्षणं साधनं मूलम् । अहङ्कारे सति   
अमानित्वादेर्दुःसम्पादत्वादित्याशयेनाह-अहम्भावेति ॥ ३१ ॥  
  
भगीरथ उवाच ।  
  
शरीरेऽस्मिंश्चिरारूढो गिरौ तरुरिव स्वके ।  
अहम्भावो महाभाग वद मे त्यज्यते कथम् ॥ ३२ ॥  
  
तर्हि तत्परित्यागोपायमेव मे वदेति पृच्छति-शरीर इति ॥ ३२ ॥  
  
त्रितल उवाच ।  
  
पौरुषेण प्रयत्नेन त्यक्त्वा भोगौघभावनाम् ।  
गत्वा विकसितां सत्तामहङ्कारो विलीयते ॥ ३३ ॥  
  
विकसितामकामोपहतत्वेन स्फुटीभूतां सत्तां शुद्धात्माकारतां गत्वा स्थितस्येति   
शेषः ॥ ३३ ॥  
  
यन्त्रणापञ्जरं यावद्भग्नं लज्जादिनाखिलम् ।  
अकिञ्चनत्वशेषेण स्फुटा तावदहङ्कृतिः ॥ ३४ ॥  
  
त्यक्तराज्यं मां जना न बहुमन्यन्ते शत्रवश्चोपहसिष्यन्ति   
सर्वाभिलषितपूरणसमर्थोऽहं कथं भिक्षामटिष्यामि कथं कदन्नपानादिना   
जीविष्यामीत्यादिचिन्ताप्रयुक्तलज्जाभिमानादिना कृतं गृहे पूर्ववदेव   
नियन्त्रणालक्षणं पञ्जरं यावदकिञ्चनत्वशेषेण सर्वत्यागेन न भग्नन्न्   
तावदहङ्कृतिः स्फुटा अत्यन्तविकसिता नृत्यतीत्यर्थः ॥ ३४ ॥  
  
सर्वमेतद्धिया त्यक्त्वा यदि तिष्ठसि निश्चलः ।  
तदहङ्कारविलये त्वमेव परमं पदम् ॥ ३५ ॥  
  
तत् तर्हि ॥ ३५ ॥  
  
शान्ताशेषविशेषणो विगतभीः सन्त्यक्तसर्वैषणो गत्वा   
नूनमकिञ्चनत्वमरिषु त्यक्त्वा समग्रां श्रियम् ।  
शान्ताहङ्कृतिरस्तदेहकलनस्तेष्वेव भिक्षामटन्मामप्युज्झितवानलं यदि   
भवस्युच्चैस्त्वमुच्चैरसि ॥ ३६ ॥  
  
सर्वत्यागमेवावश्यकर्तव्यतया प्रपञ्चयति-शान्तेति । शान्तान्यनन्तानि   
छत्रचामरादीनि राजविशेषणानि यस्य तथाविधः सन्नूनमत्यन्तमकिञ्चनः सन्   
समग्रां श्रियमरिषु त्यक्त्वा अस्तदेहाभिमानस्तेष्वरिष्वेव भिक्षामटन्सन् मां   
गुरुमपि अलं पूर्णः सन् प्रष्टव्यार्थपरिशेषाभावादुज्झितवान्न तु शुश्रूषणेन ।   
यावदायुस्त्रयो वन्द्या वेदान्तो गुरुरीश्वरः   
इत्यादिशास्त्राप्रामाण्यप्रसङ्गादीदृशलक्षणसम्पन्नो यदि भवसि तर्हि   
सर्वमुमुक्षुगुणैरुच्चैर्भूतस्त्वमुच्चैः सर्वोत्कृष्टं ब्रह्मैवासि न ते   
संसारसम्भावनापीत्यर्थः ॥ ३६ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भगीरथोपदेशो नाम चतुःसप्ततितमः सर्गः ॥ ७४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भगीरथोपदेशो नाम चतुःसप्ततितमः सर्गः ॥ ७४ ॥  
  
  
# ०७५
पञ्चसप्ततितमः सर्गः ७५  
  
श्रीवसिष्ठ उवाच ।  
  
अथ तस्य गुरोर्वक्त्रादित्याकर्ण्य भगीरथः ।  
मनस्याहितकर्तव्यः स्वव्यापारपरोऽभवत् ॥ १ ॥  
  
मखव्याजेन सर्वस्वत्यागो राज्ञोऽत्र वर्ण्यते ।  
भैक्षचर्या क्वचिच्छैले त्रितलेन समं स्थितिः ॥   
  
मनसि आहितं निश्चितं वक्ष्यमाणं कर्तव्यं येन तथाविधः सन् ॥ १ ॥  
  
ततः कतिपयेष्वेव वासरेषु गतेषु सः ।  
अग्निष्टोममखं चक्रे सर्वत्यागैकसिद्धये ॥ २ ॥  
  
अग्निष्टोमग्रहणन्न् विश्वजित्पर्यन्तानां सोमसंस्थानामुपलक्षणम् ॥ २ ॥  
  
गोभूम्यश्वहिरण्यादि ददौ धनमशेषतः ।  
द्विजेभ्यो निजबन्धुभ्यो गुण्यगुण्यविचारयन् ॥ ३ ॥  
  
अगुणि श्रुताध्ययनादिविकलमपि अविचारयन् । तद्विचारे विलम्बापत्तेः ॥ ३ ॥  
  
दिवसत्रयमात्रेण सर्वमेव परित्यजन् ।  
असुमात्रावशेषोऽसावासीद्राजा भगीरथः ॥ ४ ॥  
  
असवः प्राणास्तन्मात्रावशेषः ॥ ४ ॥  
  
अथ सर्वार्थरिक्तं तत्खिन्नप्रकृतिपौरकम् ।  
सीमान्तिने तृणमिव राज्यन्न् स्वमरये ददौ ॥ ५ ॥  
  
सीमान्तिने सीमान्ते सन्निहिताय ॥ ५ ॥  
  
आक्रान्ते द्विषता राज्ये मुनिः सद्मनि मण्डले ।  
अधोवासोवशेषोऽसौ निर्जगाम स्वमण्डलात् ॥ ६ ॥  
  
अधोवासः कौपीनाच्छादनं तदवशेषः ॥ ६ ॥  
  
यत्र न ज्ञायते नाम्ना यत्र न ज्ञायते मुखात् ।  
तत्र ग्रामेष्वरण्येषु दूरेषूवास धैर्यवान् ॥ ७ ॥  
  
यत्र स्वयं दृष्टोऽपि जनैर्भगीरथनाम्ना न ज्ञायते । यत्र च   
जनमुखात्स्वनामापि न ज्ञायते न श्रूयते तत्र तादृशेषु ॥ ७ ॥  
  
इत्यल्पेनैव कालेन प्रशान्तसकलैषणः ।  
परमेण शमेनासावाप विश्रान्तिमात्मनि ॥ ८ ॥  
  
इति अनया रीत्या वर्तमानः ॥ ८ ॥  
  
भ्रमन्द्वीपानि भूपीठे कदाचित्कालयोगतः ।  
अवशः शत्रुणाक्रान्तं स्वमेव प्राप तत्पुरम् ॥ ९ ॥  
  
द्वीपानि नद्यन्तरितानि मण्डलानि । अवशः सन् दर्शनाधीनचित्तः ॥ ९ ॥  
  
नानागारांश्च तत्रासौ प्रवाहपतितांश्च तान् ।  
पौरांश्च मन्त्रिणश्चैव शमी भिक्षामयाचत ॥ १० ॥  
  
प्रवाहपतितान् क्रमप्राप्तान् नानागारान् । छान्दसं पुंस्त्वम् । प्राप्येति शेषः ॥ १० ॥  
  
विविदुस्ते नृपं पौरा मन्त्रिणश्च भगीरथम् ।  
पूजयामासुरथ तं सविषादाः सपर्यया ॥ ११ ॥  
  
विविदुः परिचिक्युः ॥ ११ ॥  
  
प्रभो राज्यं गृहाणेति प्रार्थितोऽप्यरिणा मुनिः ।  
नादत्तेऽनादृताशेषस्तृणमप्यशनादृते ॥ १२ ॥  
  
अनादृतमशेषं राज्यं येन ॥ १२ ॥  
  
कतिचिद्दिवसांस्तत्र नीत्वाऽन्यत्र जगाम सः ।  
भगीरथोऽयं हा कष्टमिति लोकेन शोचितः ॥ १३ ॥  
  
शोचितः शोकविषयीकृतः ॥ १३ ॥   
  
अथान्यत्रोपशान्तात्मा परिविश्रान्तधीः सुखी ।  
आत्मारामं कदाचित्तु स प्राप त्रितलं गुरुम् ॥ १४ ॥  
  
स्वमेव स्वागतं कृत्वा तेन सार्धं भगीरथः ।  
कञ्चित्कालमुवासाद्रौ वने ग्रामे पुरे जने ॥ १५ ॥  
  
स्वमेव गुरुमिति पूर्वान्वयि । स्वागतग्रहणन्न् वन्दनाद्युपलक्षणम् ॥ १५ ॥  
  
समतामुपयातौ तौ गुरुशिष्यौ समौ स्थितौ ।  
कलयामासतुः स्वस्थौ विनोदं देहधारणम् ॥ १६ ॥  
  
विनोदं कुतूहलभूतं देहधारणम् ॥ १६ ॥  
  
किमयं धार्यते देहः किं वानेनोज्झितेन नः ।  
यथाक्रमं यथाचारं तिष्ठत्वेष यथास्थितम् ॥ १७ ॥  
  
यथाक्रमं यथाशास्त्रोक्तक्रमम् । यथाचारं वृद्धाचारमनुसृत्य च तिष्ठतु   
॥ १७ ॥  
  
इति निश्चित्य तिष्ठन्तौ तौ वनाद्वनगामिनौ ।  
अनानन्दं परानन्दं नासुखं न च मध्यमम् ॥ १८ ॥  
  
न विद्यन्ते विषयानन्दा यत्र तथाविधं परानन्दं प्रापतुरिति शेषः । तदेव   
विशिनष्टि-नासुखमिति । असुखं दुःखं तद्रहितम् । मध्यमं   
सुखदुःखोभयशून्यान्तरालावस्था तद्भिन्नम् ॥ १८ ॥  
  
धनानि वाजिविभवाद्यैश्वर्यं चाष्टधोदितम् ।  
सिद्धैरप्यर्पितं तुष्टैर्मेनाते जर्जरं तृणम् ॥ १९ ॥  
  
तयोर्मानुषभोगोष्विव दिव्यभोगेष्वपि वैराग्यदार्ढ्यं दर्शयति-धनानीति ।   
तच्चरितसन्तुष्टैः सिद्धैर्ब्रह्मादिभिरर्पितं दत्तमणिमादिभेदेनाष्टधा उदितं   
प्रसिद्धमैश्वर्यं च जर्जरं जीर्णतमं तृणमिव मेनाते ॥ १९ ॥  
  
स्वकर्मणैव देहोऽयं यावत्सत्त्वमनिच्छया ।  
धारणीय इति स्वेन कर्मणैवाथ तस्थतुः ॥ २० ॥  
  
स्वारम्भकेण प्रारब्धकमेणैव यावत्सत्त्वं यावदायुर्धारणीय इति निश्चित्य   
तस्थतुः ॥ २० ॥  
  
अभिननन्दतुरागतमुत्तमौ निजसमाचरणक्रमजं मुनी ।  
सुखमसौख्यमभीप्सितवर्जितौ समसमेऽतिसमौ शमिनौ स्वतः ॥ २१ ॥  
  
तौ मुनी निजेन पूर्वसमाचरणक्रमेण जातं सुखमसौख्यं दुःखमपि   
अभिननन्दतुः । यतस्तौ समेभ्योऽपि समे ब्रह्मणि अतिसमौ एकरसीभूतौ सन्तौ   
स्वतस्तत्स्वभावादेव शमिनौ परमशान्तिमन्तौ ॥ २१ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भगीरथनिर्वाणं नाम पञ्चसप्ततितमः सर्गः ॥ ७५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भगीरथनिर्वाणं नाम पञ्चसप्ततितमः सर्गः ॥ ७५ ॥  
  
# ०७६
षट्सप्ततितमः सर्गः ७६  
  
श्रीवसिष्ठ उवाच ।  
  
अथैकदा पुरे श्रेष्ठे कस्मिंश्चिन्मण्डलान्तरे ।  
अनपत्यं नृपं मृत्युरहन्मत्स्य इवामिषम् ॥ १ ॥  
  
पुनर्भगीरथस्येह राज्यप्राप्तिरुदीर्यते ।  
आराध्य ब्रह्मरुद्रादीन् गङ्गायाश्चावतारणम् ॥  
  
कोसलमण्डलाद्भगीरथास्पदमण्डलाच्च मण्डलान्तरे । अहन् हतवान् । आमिषं   
क्षुद्रमत्स्यादि ॥ १ ॥  
  
तत्र प्रकृतयः खिन्ना नष्टदेशक्रमा नृपम् ।  
अन्विष्यन्ति स्म संयुक्तं गुणलक्ष्म्या विशालया ॥ २ ॥  
  
नष्टो देशस्य क्रमः पालनमर्यादा येषां तथाविधाः सन्तः पालनसमर्थया   
गुणलक्ष्म्या संयुक्तं नृपमन्विष्यन्ति स्म ॥ २ ॥  
  
तं भगीरथमासाद्य स्थिरं भिक्षाचरं मुनिम् ।  
परिज्ञाय समानीय सैन्ये चक्रुर्महीपतिम् ॥ ३ ॥  
  
सर्वगुणलक्ष्मीसमन्वितोऽयमिति परिज्ञाय प्रत्यभिज्ञाय तत्रागते सैन्येऽभिषिच्य   
महीपतिं चक्रुः ॥ ३ ॥  
  
भगीरथः क्षणेनैव प्रावृषीवाम्बुना सरः ।  
वलितः सेनया गुर्व्या झटित्याशिश्रिये गजम् ॥ ४ ॥  
  
झटिति गजं आशिश्रिये आरुरोह ॥ ४ ॥  
  
भगीरथो जगन्नाथो जयतीति जनारवैः ।  
नीरन्ध्रतामुपाजग्मुर्गिरीन्द्राणां महागुहाः ॥ ५ ॥  
  
नीरन्ध्रतां पूर्णताम् ॥ ५ ॥  
  
तत्र तं पालयन्तं तद्राज्यं राजानमादृताः ।  
आजग्मुः प्राक्प्रकृतयः प्राहुरित्थं नृपाधिपम् ॥ ६ ॥  
  
तस्मिन्नेव काले दैवात्कोसलराज्यहारिणोऽपि मरणादयोध्यास्था अपि प्रकृतयो   
भगीरथमागत्यप्रार्थयामासुरित्याह-तत्रेति । भगीरथस्यैव प्राक्तना   
मन्त्रिपुरोहितादिप्रकृतयः ॥ ६ ॥  
  
प्रकृतय ऊचुः ।  
  
राजन्नस्माकमधिपो यस्त्वया स पुरस्कृतः ।  
मृत्युना विनिगीर्णोऽसौ मत्स्येनेवामिषं मृदु ॥ ७ ॥  
  
राज्यं त्यजता त्वया यः सीमान्तवासी अरिः राज्यदानेन पुरस्कृतः असौ ॥ ७ ॥  
  
तत्तत्पालयितुं राज्यं प्रसादं कर्तुमर्हसि ।  
अप्रार्थितोपयातानां त्यागोऽर्थानां च नोचितः ॥ ८ ॥  
  
तत्तस्माद्धेतोस्तत्प्राक्तनं राज्यम् ॥ ८ ॥  
  
श्रीवसिष्ठ उवाच ।  
  
इति सम्प्रार्थितो राजा तदङ्गीकृत्य तद्वचः ।  
सप्तसागरचिह्नायाः स बभूव भुवः पतिः ॥ ९ ॥  
  
समः शान्तमना मौनी वीतरागो विमत्सरः ।  
प्राप्तकार्यैककरणः स तिरोहित विस्मयः ॥ १० ॥  
  
मौनी मितहितसत्यवाक् । तिरोहितस्तत्त्वज्ञानेन बाधितो विस्मयो महत्यपि कौतुके   
आश्चर्यताबुद्धिर्यस्य ॥ १० ॥  
  
पातालतलनष्टानां सागराकारकारिणाम् ।  
पितामहानां गङ्गाम्बु शुश्रुवे तारणक्षमम् ॥ ११ ॥  
  
अश्वान्वेषणाय भूमेः खननात्सागराकारं गर्तं कर्तुं शीलं येषाम् ।   
कपिलक्रोधाग्निना पातालतले नष्टानां भस्मीभूतानां स्वपितामहानां   
गङ्गाम्बु प्लावनेन जलाञ्जलिदानेन च तारणक्षमं न प्राकृतं जलमिति   
तार्क्ष्यवचनं जनपरम्परया तेन शुश्रुवे इत्यर्थः ॥ ११ ॥  
  
तदा किल स्वर्गनदी वहति स्म न भूतले ।  
पितॄणां भूतविख्योऽभूत्तेन गङ्गाजलाञ्जलिः ॥ १२ ॥  
  
तदानीं भूतले गङ्गा स्थितैव तत्रैव जलाञ्जलिः कुतो न दत्त इत्याशङ्क्त्याह##-  
विख्या प्रख्यातिर्यस्य तथाविधोऽभूदित्यर्थः ॥ १२ ॥  
  
भगीरथेन च महीमवतारयितुं दिवः ।  
गङ्गां गृहीतो नियमस्ततःप्रभृति भूभृता ॥ १३ ॥  
  
ततस्तच्छ्रवणदिनात्प्रभृति ॥ १३ ॥  
  
ततो राज्यं परित्यज्य मन्त्रिणां भूपतिः शमी ।  
तपसे कार्यकार्येहो जगाम विजनं वनम् ॥ १४ ॥  
  
गङ्गावतरणकार्यार्थं यत्तप-आदि कार्यं तदर्था ईहा चेष्टा यस्य ॥ १४ ॥  
  
तत्र वर्षसहस्रैश्च समाराध्य पुनः पुनः ।  
ब्रह्माणं शङ्करं जह्नुं भुवि गङ्गामयोजयत् ॥ १५ ॥  
  
अयोजयत् अवतार्य संयोजितवान् ॥ १५ ॥  
  
ततः प्रभृत्यमलतरङ्गभङ्गिनी जगत्पतेः शशिविभृदङ्गसङ्गिनी ।  
नभस्तलान्निपतति गां त्रिमार्गगा महात्मनामिव बहुपुण्यसन्ततिः ॥ १६ ॥  
  
जगत्पतेः शशिविभृतः शिवस्याङ्गसङ्गिनी शिरसि सङ्गता ।   
सापेक्षत्वादसमर्थत्वेऽपि समासश्छान्दसः । जगत्पेतेर्ब्रह्मणो वा नियोगादिति   
शेषः । नभस्तलाद्गां भूमिं निपतति । महात्मनां स्वर्गिणां बह्वी   
पुण्यसन्ततिरिवेत्युत्प्रेक्षा ॥ १६ ॥  
  
स्फुरत्तरङ्गभङ्गिनी स्वफेनपुञ्जहासिनी प्रसन्नपुण्यमञ्जरीयुतेव   
धर्मसन्ततिः ।  
भगीरथे महीपतौ यशःप्रचारवीथिका तदा हि सा त्रिमार्गगा महीतले बभूव   
॥ १७ ॥  
  
भगीरथे महीपतौ सञ्जातस्य शाश्वतस्य यशस आसमुद्रं प्रचारार्थं वीथिका इति   
रूपकोत्प्रेक्षा ॥ १७ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
गङ्गावतरणं नाम षट्सप्ततितमः सर्गः ॥ ७६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
गङ्गावतरणं नाम षट्सप्ततितमः सर्गः ॥ ७६ ॥  
  
# ०७७
सप्तसप्ततितमः सर्गः ७७  
  
श्रीवसिष्ठ उवाच ।  
  
एतामवष्टभ्य दृशं भगीरथधिया धृताम् ।  
समः स्वस्थो यथाप्राप्तं कार्यमाहर शान्तधीः ॥ १ ॥  
  
चूडालाख्यानमुक्तार्थद्रढिम्नेत्रावतार्यते ।  
शिखिध्वजस्य माहात्म्यं विवाहक्रीडनक्रमाः ॥   
  
भगीरथेन पश्चाद्राज्यकाले धिया धृताम् ॥ १ ॥  
  
इदं पूर्वं परित्यज्य क्रोडीकृत्य मनःखगम् ।  
शान्तमात्मनि तिष्ठ त्वं शिखिध्वज इवाचलः ॥ २ ॥  
  
इदं विभवजातं परित्यज्य । मनःखगं क्रोडीकृत्य हृदि निरुद्ध्य ॥ २ ॥  
  
श्रीराम उवाच ।  
  
कोऽसौ शिखिध्वजो नाम कथं वा लब्धवान्पदम् ।  
एतन्मे कथय ब्रह्मन्भूयो बोधविवृद्धये ॥ ३ ॥  
  
श्रीवसिष्ठ उवाच ।  
  
द्वापरे भवतां पूर्वमिदानीं च भविष्यतः ।  
तेनैव सन्निवेशेन दम्पती स्निग्धतां गतौ ॥ ४ ॥  
  
दम्पती जायापती पूर्वकल्पे द्वापरे अभूताम् । इदानीमष्टाविंशे   
चतुर्युगेऽग्रिमद्वापरे तेनैव सन्निवेशेन भविष्यतः ॥ ४ ॥  
  
श्रीराम उवाच ।  
  
यत्पूर्वमासीद्भगवंस्तदिदानीं तथैव हि ।  
भविष्यति किमर्थं वै वद मे वदतां वर ॥ ५ ॥  
  
भूतभविष्यतोः सादृश्ये को हेतुरिति रामप्रश्नार्थः ॥ ५ ॥  
  
श्रीवसिष्ठ उवाच ।  
  
जगन्निर्माणनियतेरस्या ब्रह्मादिसंविदः ।  
ईदृश्यवस्थितिर्नित्यमनिवार्यस्वभावजा ॥ ६ ॥  
  
जगन्निर्माणे नियतिरूपाया ब्रह्मादीनां सत्यसङ्कल्पसंविदः । अनिवार्यस्वभाव एव   
तद्धेतुरित्यर्थः ॥ ६ ॥  
  
यदन्यद्बहुशो भूत्वा पुनर्भवति भूरिशः ।  
अभूत्वैव भवत्यन्यः पुनश्च न भवत्यलम् ॥ ७ ॥  
  
ईदृशीत्युक्तं प्रपञ्चयति-यदिति । यथा एकस्मिन्नाम्रतरौ अन्यदन्यत्फलं   
बहुशो भूत्वा पुनः पुनस्तादृशमेव भूरिशो भवति । स्कन्धवटस्तु अभूत्वैव   
भवति स च छिन्नः पुनस्तस्मिन्न भवति ॥ ७ ॥  
  
अन्यत्प्राक्सन्निवेशाढ्यं सादृश्येन विवल्गति ।  
सदृशा विषमाश्चैव यथा सरसि वीचयः ॥ ८ ॥  
  
ता एवान्याश्च दृश्यन्ते व्यवस्थाः संसृतौ तथा ।  
तस्माद्राजेव भूयोऽपि वक्ष्यमाणकथेश्वरः ॥ ९ ॥  
  
संसृतौ शिखिध्वजादिसंसारेऽपि तथेत्यर्थः । राजा अतीतशिखिध्वज इव   
वक्ष्यमाणकथायां वर्ण्यत्वेन ईश्वरो नायकः ॥ ९ ॥  
  
भविष्यति महातेजास्तद्वृत्तान्तमिमं शृणु ।  
द्वापरे पूर्वमभवदतीते सप्तमे मनौ ॥ १० ॥  
  
चतुर्युगे चतुर्थे तु सर्गेऽस्मिन्कुरुणां कुले ।  
जम्बूद्वीपे प्रसिद्धस्य विन्ध्यस्यादूरसंस्थिते ॥ ११ ॥  
  
कुरुणां कुरुदेशाधिपतीनां कुर्वपत्यानां च कुले वंशे । तद्राजप्रत्ययस्य   
बहुषु लुक् । नामि दीर्घाभावश्छान्दसः ॥ ११ ॥  
  
मालवानां पुरे श्रीमाञ्छिखिध्वज इतीश्वरः ।  
धैर्यौदार्यदशायुक्तः क्षमाशमदमान्वितः ॥ १२ ॥  
  
मालवानां पुरे उज्जयिन्यामिति यावत् ॥ १२ ॥  
  
शूरः शुभसमाचारो मौनी गुणगणाकरः ।  
आहर्ता सर्वयज्ञानां जेता सर्वधनुष्मताम् ॥ १३ ॥  
  
कर्ता सकलकार्याणां भर्ता पूर्ववपुर्भुवः ।  
पेशलस्निग्धमधुरो विदग्धः प्रीतिसागरः ॥ १४ ॥  
  
सकलानां वापीकूपतडागारामादिकार्याणाम् । विदग्धो लोकशास्त्रनिष्णातः ॥ १४ ॥  
  
सुन्दरः शान्तसुभगः प्रतापी धर्मवत्सलः ।  
वदिता विनयार्थानां दाता सकलसम्पदाम् ॥ १५ ॥  
  
शान्तश्चासौ सुभगः सौभाग्यलक्षणयुक्तश्च विनयार्थानां परेषामपि   
विनयशिक्षाहेतूनां वाक्यानां वदिता वक्ता ॥ १५ ॥  
  
भोक्ता सत्सङ्गसहितः सुश्रोता सकलश्रुतेः ।  
वेदासौ माननाशून्यः स्त्रैणं तृणवदस्पृशन् ॥ १६ ॥  
  
सर्वं वेद जानाति तथापि मानना अभिज्ञताभिमानस्तच्छून्यः । स्त्रैणं   
स्त्रीव्यसनादि ॥ १६ ॥  
  
पितरि स्वर्गमापन्ने बाल एवोत्तमौजसा ।  
कृत्वा षोडशवर्षाणि स्वयन्न् दिग्विजयं वशी ॥ १७ ॥  
  
उत्तमेन ओजसा स्वबाहुवीर्येण । अनेन पिता माण्डलिक एवासीदसौ स्वबाहुवीर्येणैव   
सम्राट् सम्पन्न इति गम्यते ॥ १७ ॥  
  
नूनं साम्राज्यसम्पत्त्या भूमण्डलमयोजयत् ।  
अतिष्ठद्विगताशङ्कं पालयन्धर्मतः प्रजाः ॥ १८ ॥  
  
साम्राज्यप्रयुक्तया सम्पत्त्या । तदा हि क्वापि दस्यूनामभावात्प्रजानां धनं   
वर्धत इति विगतजेतव्यशत्रुसद्भावाशङ्कम् ॥ १८ ॥  
  
स धीमान्मन्त्रिभिः सार्धं यशसा शुक्लयन्दिशः ।  
अथ गच्छत्सु वर्षेषु वसन्ते प्रोल्लसत्यलम् ॥ १९ ॥  
  
वर्षेषु गच्छत्सु । यौवने प्राप्ते सतीति यावत् । अथास्य चेतः कान्तां प्रति समुत्सुकं   
बभूवेति पञ्चमेन सम्बन्धः ॥ १९ ॥  
  
पुष्पेषु जृम्भमाणेषु स्फुरत्सु शशिरश्मिषु ।  
मञ्जरीजालदोलासु विटपान्तःपुरान्तरे ॥ २० ॥  
  
विटपः शाखा तल्लक्षणे अन्तःपुरान्तरे मञ्जरीजालदोलासु अलिनां मिथुनेषु   
गायत्स्विति व्यवहितेनान्वयः ॥ २० ॥  
  
रजःकर्पूरधवले वलद्दलकपाटके ।  
आमोदविलसत्पुष्पगुलुच्छकवितानके ॥ २१ ॥  
  
तदेवान्तःपुरं तत्सामग्रीकल्पनेन वर्णयति-रज इति ॥ २१ ॥  
  
गायत्सु गहनेषूच्चैर्मिथुनेष्वलिनां मिथः ।  
आवाति मधुरे वायौ शशिशीकरशीतले ॥ २२ ॥  
  
शशिना शीकरैश्च शीतले ॥ २२ ॥  
  
कदलीकन्दलीकच्छतलपल्लवलासिनि ।  
कान्तां प्रति बभूवास्य वसच्चेतः समुत्सुकम् ॥ २३ ॥  
  
कदली प्रसिद्धा । कन्दल्यो गुल्मभेदास्तेषां कच्छप्रायेषु तलेषु पल्लवेषु च लासिनि   
लास्य शीले इति शैत्यमान्द्योपपादकं वायोर्विशेषणम् । वसदित्युक्त्या पूर्वमेव   
गुणसौन्दर्यादिश्रवणाच्चूडालायामनुरक्तमिति गम्यते ॥ २३ ॥  
  
क्षीबं कुसुमसम्भारसौगन्ध्यमधुरासवैः ।  
मनो नान्यास्पदं चक्रे सवसन्तमिवोदितम् ॥ २४ ॥  
  
कुसुमसम्भाराणां सौगन्ध्यलक्षणैर्मधुरैरासवैः क्षीबं मत्तं सत्   
सवसन्तं वनमिव उदितं रागपल्लवितं मनः अन्यास्पदं   
कान्तातिरिक्तविषयावलम्बनं न चक्रे ॥ २४ ॥  
  
उद्यानवनदोलासु लीलाकमलिनीषु च ।  
कदा प्रणयिनीं मुग्धां हेमाब्जमुकुलस्तनीम् ॥ २५ ॥  
  
तदौत्सुक्यप्रकारं प्रपञ्चयति-उद्यानेत्यादिना ॥ २५ ॥  
  
करिष्ये कामिनीमङ्के पर्यङ्के कुङ्कुमाङ्किताम् ।  
कदा कमलवल्लीनां दोलास्वलिरिवालिनीम् ॥ २६ ॥  
  
आलोलां तां निवेक्ष्यामि बालां भुजलतानुगाम् ।  
मृणालहारकुन्देन्दुवृन्दवल्ल्यभिलाषिणी ॥ २७ ॥  
  
निवेक्ष्यामि परिणेष्यामि । ममेव तस्या अपि स्वाभिलाषप्रयुक्तसन्तापः कदा स्याद्येन   
शीघ्रं घटना स्यादित्याशयेनाह-मृणालेति । वृन्दवल्ल्यः   
पुष्पितलतागृहात्मना वृन्दीभूता वल्ल्यस्तदभिलाषिणी ॥ २७ ॥  
  
मत्कृते मदनातप्ता कदा स्यादिन्दुसुन्दरी ।  
इति चिन्तापरो भूत्वा कुसुमावचयोन्मुखः ॥ २८ ॥  
  
विजहार वनान्तेषु कुसुमोपवनेषु च ।  
वनोपवनलेखासु लीलाकमलिनीषु च ॥ २९ ॥  
  
वल्लीवलयगेहेषु विविधोद्यानभूमिषु ।  
वनोपवनविन्यासवर्णनावलितासु च ॥ ३० ॥  
  
वनानामुपवनानां च गुणानुवर्णने आवलितासु कथासु चारमतेति सप्तमीनां   
सम्बन्धः ॥ ३० ॥  
  
शृङ्गाररसगर्भासु कथास्वरमतोन्मनाः ।  
हृदि हारलसत्कायविलोलालकवल्लरीः ॥ ३१ ॥  
  
कुमारीः पूजयामास सुवर्णकलशस्तनीः ।  
एतन्मन्ये विदुर्भव्या मन्त्रिणो नृपनिश्चयम् ॥ ३२ ॥  
  
कुमारीः हृदि पूजयामास बहुमेने साङ्कल्पिकभूषणैरलञ्चक्रे वा । मन्ये   
इत्यव्ययं वितर्के । वितर्कवचनं वसिष्ठस्य वाक्यालङ्कारार्थम् ॥ ३२ ॥  
  
इङ्गिताकारवेदित्वमेव मन्त्रिपदं परम् ।  
अथ तस्य विवाहाय मन्त्रिवर्गो विचारयन् ॥ ३३ ॥  
  
मन्त्रिणां पदं लक्षणम् । परस्परानुरागगुणशीलकुलादिसम्पत्तिं विचारयन् ॥ ३३ ॥  
  
सुराष्ट्राधिपतेः कन्यां ययाचे यौवतान्विताम् ।  
नवयौवनसम्पन्नां भार्यात्वे विधिनोत्तमाम् ॥ ३४ ॥  
  
युवतीनां समूहो यौवतम् । भस्याढे तद्धिते इति पुंवद्भावः । तेनान्विताम् । नवेन   
यौवनेन वयसा च सम्पन्नाम् ॥ ३४ ॥  
  
उपयेमे स तामात्मसदृशीं प्रतिमामिव ।  
चूडालेति भुवि ख्याता नाम्ना नृपतिसुन्दरी ॥ ३५ ॥  
  
प्रतिमां प्रतिच्छायामिव सदृशीमनुरूपाम् ॥ ३५ ॥  
  
सा तं भर्तारमासाद्य रेजे फुल्लेव पद्मिनी ।  
नीलनीरजनेत्रां तां चूडालां स शिखिध्वजः ॥ ३६ ॥  
  
स्नेहाद्विकासयामास सूर्यो देवो यथाब्जिनीम् ।  
अवर्धत तयोः प्रीतिरन्योन्यार्पितचेतसोः ॥ ३७ ॥  
  
विकासयामास प्रसादयामास ॥ ३७ ॥  
  
हावभावविलासाढ्यैरङ्गैर्नवलतेव सा ।  
सुमन्त्र्यर्पितसर्वार्थः स सुखी सुस्थितप्रजाः ॥ ३८ ॥  
  
हावभावादयः शृङ्गारचेष्टाभेदास्तदाढ्यैरङ्गैर्नवलतेव सा शुशुभे इति   
शेषः । शोभनै राजचित्तानुवर्तिभिरनुरक्तैर्मन्त्रिभिरर्पिताः सर्वे उपभोग्यार्था   
यस्मै । अथवा शोभनैर्धार्मिकैर्मन्त्रिभिः सर्वेभ्योऽर्थिभ्यः अर्पिताः सर्वे   
अभिलषितार्था यस्य । अत एव सुस्थितप्रजास्तत्पालनविक्षेपरहितः सन् रेमे ॥ ३८ ॥  
  
राजहम्स इवाब्जिन्या रेमे दयितया तया ।  
अन्तःपुरेषु दोलासु लीलाकमलिनीषु च ॥ ३९ ॥  
  
उद्यानेषु विहारेषु लतापुष्पग्रहेषु च ।  
कदम्बवनलेखासु चन्दनागुरुवीथिषु ॥ ४० ॥  
  
चन्दनागुरु सुगन्धितासु वीथिषु चन्दनागुरुवृक्षाणां पङ्क्तिषु च ॥ ४० ॥  
  
मन्दारदामलोलासु कदलीकन्दलीषु च ।  
पुरान्तेषु वनान्तेषु दिगन्तेषु सरस्सु च ॥ ४१ ॥  
  
जङ्गलेषु जनान्तेषु जम्बूजम्बीरजातिषु ।  
बभूवाह्लादकं सर्वं तयोरन्योन्यचेष्टितम् ॥ ४२ ॥  
  
सद्वर्षयोर्धुरवरैर्द्युभूम्योरिव कान्तयोः ।  
नित्यमेव [नित्यमेवावियुक्तत्वात् इति पाठः ।]   
वियुक्तत्वात्प्रियत्वाच्चेष्टितस्य च ॥ ४३ ॥  
  
धुरवरैर्बलीवर्दैः कृष्टेषु क्षेत्रेषु सत् रमणीयं वर्षं   
वृष्टिर्ययोस्तथाविधयोर्मेघसस्यसम्पत्कान्तयोर्द्युभूम्योरिव ॥ ४३ ॥  
  
मिथः कलाकलापस्य कोविदौ तौ बभूवतुः ।  
स्वरूपमेकमेवैतौ दधतुर्मित्रतां गतौ ॥ ४४ ॥  
  
मिथः अन्योन्यस्माच्छिक्षणादन्योन्यसाम्यार्थित्वाच्च कोविदौ प्राज्ञतरौ अत एव   
सर्वगुणसाम्म्यादनुरागेण ताद्रूप्यरञ्जनाच्च जीवैक्यमिव सम्पन्नमित्याह##-  
  
अन्योन्यहृदयस्थत्वादिव सङ्क्रान्तमक्षतम् ।  
सर्वशास्त्रार्थवैदग्ध्यं चित्राद्यपि मुखात्प्रभोः ॥ ४५ ॥  
  
अन्योन्यहृदयस्थत्वाद्देहद्वयसङ्क्रान्तमेकमेव जीवस्वरूपम् ।   
चित्रादिशिल्पवैदग्ध्यमपि तत्तच्छिल्पकुशलानां मुखादागृह्य अभ्यस्य ॥ ४५ ॥  
  
बालः कालादिवागृह्य साऽसीत्सर्वार्थपण्डिता ।  
नृत्यवाद्यादि यावच्च चूडालावदनादसौ ॥ ४६ ॥  
  
यथा बालो बटुः द्वादशवर्ष वेदब्रह्मचर्यमिति शास्त्रनियतकालाद्वेदविद्यां   
गृह्णाति तद्वत् । सा चूडाला । असौ शिखिध्वजः ॥ ४६ ॥  
  
अशिक्षत बभूवाथ कलानामतिकोविदः ।  
अमावास्यामिवेन्द्वर्कावन्योन्यविलसत्कलौ ॥ ४७ ॥  
  
अमावास्यां प्राप्येति शेषः । इन्द्वर्काविव मिथो हृदयसंस्थौ सन्तौ   
ऐक्यमुपागतौ ॥ ४७ ॥  
  
मिथो हृदयसंस्थौ तौ द्वावप्यैक्यमुपागतौ ।  
तौ संस्थितावेकरसावन्योन्यं दयितावुभौ ॥ ४८ ॥  
  
मिश्रितक्षीरोदकवदेकरसौ ॥ ४८ ॥  
  
पुष्पामोदाविवाभिन्नौ भूतलस्थौ शिवाविव ।  
वैदग्ध्यसुन्दरमती सर्वशास्त्रार्थपण्डितौ ॥ ४९ ॥  
  
भूतलस्थौ भूमाववतीर्णौ शिवौ गौरीशङ्कराविव ॥ ४९ ॥  
  
कार्यार्थं च भुवं प्राप्तौ कमलाकमलाधवौ ।  
स्नेहात्प्रसन्नमधुरौ समविज्ञातवादिनौ ॥ ५० ॥  
  
सह प्रत्येकं वा पुष्टं सन्देहपदं लोकशास्त्ररहस्यं समं तुल्यकालं   
तुल्यविषयं च विज्ञातं वक्तुं शीलं ययोस्तौ ॥ ५० ॥  
  
अनुवृत्तिपरावास्तां लोकवृत्तान्ततद्विदौ ।  
कलाकलापसम्पन्नौ लसद्रसरसायनौ ।  
शीतलस्निग्धमुग्धाङ्गौ शशाङ्कौ द्वाविवोदितौ ॥ ५१ ॥  
  
परस्परगुरुद्विजाभिज्ञादीनां चानुवृत्तिः प्रियहितविनयाद्याचारस्तत्परौ ।   
लोकवृत्तान्तस्य तस्य शास्त्रैकगम्यधर्मरहस्यस्य च विदौ । लसन्ति   
शृङ्गारादिनवरसलक्षणानि रसायनानि ययोस्तौ ॥ ५१ ॥  
  
रेजे लसच्च रतिभोगविलासकान्तमन्तःपुरेषु मिथुनं तदनुत्तमश्रि ।  
ब्रह्माण्डखण्डकुहरेष्विव राजहंसयुग्मं विकासिमदमन्मथमन्दचारि ॥   
५२ ॥  
  
ब्रह्माण्डखण्डस्य ब्रह्माण्डावयवस्य सत्यलोकस्य कुहरेषु गम्भीरसरस्सु   
राजहंसयोर्युग्मं मिथुनमिव ॥ ५२ ॥  
  
इत्यार्षे श्रीवासिष्ठमहारामा० वा० दे० मो० निर्वाण० पू० चूडालोपाख्याने   
शिखिध्वजविलासकथनं नाम सप्तसप्ततितमः सर्गः ॥ ७७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजविलासवर्णनं नाम सप्तसप्ततितमः सर्गः ॥ ७७ ॥  
  
# ०७८
अष्टसप्ततितमः सर्गः ७८  
  
श्रीवसिष्ठ उवाच ।  
  
एवं बहूनि वर्षाणि मिथुनं निर्भरस्पृहम् ।  
रेमे यौवनलीलाभिरमन्दाभिर्दिने दिने ॥ १ ॥  
  
तयोः क्रमेण वैराग्यं सच्छास्त्राभ्यासनिष्ठता ।  
चूडालाया विवेकोऽत्र ज्ञानलाभश्च वर्ण्यते ॥   
  
निर्भरस्पृहं दृढप्रेम । मिथुनं तत्स्त्रीपुंसद्वन्द्वम् ॥ १ ॥  
  
अथ यातेषु बहुषु वर्षेष्वावृत्तिशालिषु ।  
शनैर्गलिततारुण्ये भिन्नकुम्भादिवाम्भसि ॥ २ ॥  
  
अथ शनैस्तारुण्ये गलति सति तद्युग्मं इति निर्णीय अध्यात्मसम्मतं शास्त्रं   
विचारयामासेति दशमे एकादशे च सम्बन्धः ॥ २ ॥  
  
तरङ्गनिकराकारभङ्गुरव्यवहारिणि ।  
पातः पक्वफलस्येव मरणं दुर्निवारणम् ॥ ३ ॥  
  
निर्णयहेतुं प्रथमं तत्कृतं विचारं प्रपञ्चयति-तरङ्गेत्यादिना ।   
तरङ्गनिकराकारेण भङ्गुरेण देहेन व्यवहरणशीले देहिनि । मरणं   
देहवियोगः ॥ ३ ॥  
  
हिमाशनिरिवाम्भोजे जरा निपतनोन्मुखी ।  
आयुर्गलत्यविरतं जलं करतलादिव … ४ ॥  
  
कुतो दुर्निवारणं तत्राह-हिमाशनिरिति ॥ ४ ॥  
  
प्रावृषीव लतातुम्बी तृष्णैका दीर्घतां गता ।  
शैलनद्या रय इव सम्प्रयात्येव यौवनम् ॥ ५ ॥  
  
तृष्णाभोगतत्साधनतृष्णाप्रावृषि कटुतुम्बीलतेव दीर्घतां गता वर्धते इति   
यावत् । रयोऽत्र वार्षिकपूरः ॥ ५ ॥  
  
इन्द्रजालमिवासत्यं जीवनं जीर्णसंस्थिति ।  
सुखानि प्रपलायन्ते शरा इव धनुश्च्युताः ॥ ६ ॥  
  
जीव्यते अस्मिन्निति जीवनं देहादि ॥ ६ ॥  
  
पतन्ति चेतो दुःखानि तृष्णा गृध्र इवामिषम् ।  
बुद्बुदः प्रावृषीवाप्सु शरीरं क्षणभङ्गुरम् ॥ ७ ॥  
  
दुःखान्याध्यात्मिकादीनि तृष्णा च चेतः पतन्ति निपत्य तुदन्तीति यावत् ॥ ७ ॥  
  
रम्भागर्भ इवासारो व्यवहारो विचारगः ।  
सत्वरं युवता याति कान्तेवाप्रियकामिनः ॥ ८ ॥  
  
अप्रियां [अत्राप्रियं सपत्नीसङ्ग्रहणं कामयत इति व्याख्यानं युक्तं ।   
यथास्थितव्याख्यायां पुंवद्भावानुपपत्तिः ।] सपत्नीं कामयते यस्तस्य   
कान्ता प्रियतमेव ॥ ८ ॥  
  
बलादरतिरायाता वैरस्यमिव पादपम् ।  
तदिह स्याच्छुभाकारं स्थिरं किमतिशोभनम् ॥ ९ ॥  
  
अरतिरिष्टविषयालाभनिमित्तं दौर्मनस्यम् । वैरस्यं रसशोषः । इहास्मिन् संसारे ॥ ९   
॥  
  
यदासाद्य पुनश्चेतो दशासु न विदूयते ।  
इति निर्णीय युग्मं तत्संसारव्याधिभेषजम् ॥ १० ॥  
  
दशासु जन्ममरणादिदुर्दशासु । तद्युग्मं मिथुनं इति विचार्य तत्र   
अध्यात्मशास्त्रमेव संसारव्याधिभेषजं निर्णीय तदेव विचारयामासेत्यन्वयः ॥   
१० ॥  
  
चिरं विचारयामास शास्त्रमध्यात्मसम्मतम् ।  
आत्मज्ञानैकमात्रेण संसृत्याख्या विषूचिका ॥ ११ ॥  
  
संशाम्यतीति निश्चित्य तावास्तां तत्परायणौ ।  
तच्चित्तौ तद्गतप्राणौ तन्निष्ठौ तद्विदाश्रयौ ॥ १२ ॥  
  
तद्विदा अध्यात्मशास्त्रविद एवाश्रयः शरणं ययोस्तौ ॥ १२ ॥  
  
तदा तदर्चनपरौ तदीहौ तौ विरेजतुः ।  
तत्रैवातिघनाभ्यासौ बोधयन्तौ परस्परम् ॥ १३ ॥  
  
तत्प्रीतौ तत्समारम्भावन्योन्यं तौ बभूवतुः ।  
अथ साविरतं राम रमणीयपदक्रमान् ॥ १४ ॥  
  
तस्मिन्नध्यात्मशास्त्र एव सम्यक् तच्चिन्तनं तच्छ्रवणमन्योन्यं तत्प्रबोधनम्   
इत्यादिः समारम्भो ययोस्तौ । सा चूडाला ॥ १४ ॥  
  
श्रुत्वाध्यात्मविदां वक्त्राच्छास्त्रार्थांस्तारणक्षमान् ।  
इत्थं विचारयामास स्वमात्मानमहर्निशम् ॥ १५ ॥  
  
इत्थं वक्ष्यमाणप्रकारेण ॥ १५ ॥  
  
अव्यापृता व्यापृता वा धिया धवलयेद्धया ।  
प्रेक्षे तावत्स्वमात्मानं किमहं स्यामिति स्वयम् ॥ १६ ॥  
  
अव्यापृता त्यक्तशारीरव्यापारा । प्रेक्षे विविच्य पश्येयम् । अस्मिन्   
कार्यकारणसङ्घाते अहं चेतनधातुः किं स्याम् ॥ १६ ॥  
  
कस्यायमागतो मोहः कथमभ्युत्थितः क्व वा ।  
देहस्तावज्जडो मूढो नाहमित्येव निश्चयः ॥ १७ ॥  
  
अयं संसारलक्षणो मोहो भ्रमः कस्यागतः । यस्य हि भ्रान्तिरागता स तन्निवारणे   
स्वस्थः स्यात्स एव क इत्यर्थः । कथं [कथं नैर्निमित्तैरिति पाठः ।] वेति   
निमित्तजिज्ञासा । क्वेति तन्मूलजिज्ञासा । मूले हि परिज्ञाते तदुच्छेदेनोच्छेत्तुं स   
शक्यः ॥ १७ ॥  
  
आबालमेतत्संसिद्धं मतौ चैवानुभूयते ।  
कर्मेन्द्रियगणश्चास्मादभिन्नावयवात्मकः ॥ १८ ॥  
  
मतौ स्थूलोहं गौरोहमित्यादिबुद्धिवृत्तौ सत्यामेवानुभूयते न स्वत इति तस्य   
जडत्वमित्यर्थः । अस्माद्देहादभिन्नहस्तपादाद्यवयवात्मकः ॥ १८ ॥  
  
अवयवावयविनोर्न भेदो जड एव च ।  
बुद्धीन्द्रियगणोऽप्येवं जड एवेति दृश्यते ॥ १९ ॥  
  
बुद्धीन्द्रियगणोपि एवं शरीरावयवात्मक एव । यद्यप्यणवश्चेति सूत्रे   
इन्द्रियप्राणादयः सूक्ष्मा लिङ्गदेहावयवा एव न स्थूलदेहावयवा इति   
वादरायणेन सिद्धान्तितं तथापि तेषां   
देहावयवत्वेनैवापण्डितपामरमनुभवादवयववद्देहसंयुक्तत्वाच्च   
तदवयववज्जडत्वमेवेत्याशयः ॥ १९ ॥  
  
प्रेर्यते मनसा यस्माद्यष्ट्येव भुवि लोष्टकः ।  
मनश्चैवं जडं मन्ये सङ्कल्पात्मकशक्ति [कथं नैर्निमित्तैरिति   
पाठः ।] यत् ॥ २० ॥  
  
मन-आदेरपि जडदेहादिप्रेरकत्वात्तत्संयोगयोग्यद्रव्यतया यष्ट्यादिवज्जडत्वं   
सिद्धमित्याह-प्रेर्यत इत्यादिना ॥ २० ॥  
  
क्षेपणैरिव पाषाणः प्रेर्यते बुद्धिनिश्चयैः   
बुद्धिर्निश्चयरूपैवं जडा सत्तैव निश्चयः ॥ २१ ॥  
  
जडा सत्ता जाड्यस्वभावैवेति निश्चयः । क्षेपणै रज्जुयन्त्रैः ॥ २१ ॥  
  
खातेनेव सरिन्नूनं साऽहङ्कारेण वाह्यते ।  
अहङ्कारोऽपि निःसारो जड एव शवात्मकः ॥ २२ ॥  
  
खातेन वप्रद्वयान्तरालिकनिम्नदेशेन । सा बुद्धिर्वाह्यते प्रेर्यते ॥ २२ ॥  
  
जीवेन जन्यते यक्षो बालेनेव भ्रमात्मकः ।  
जीवश्च चेतनाकाशो वातात्मा हृदये स्थितः ॥ २३ ॥  
  
जीवेन प्राणावच्छिन्नचिदाभासेन जन्यते अध्यस्यते । तथा च   
यक्षदेहवत्तस्याध्यस्तत्वादेव जडत्वमित्यर्थः । वातात्मा प्राणोपाधिः ॥ २३ ॥  
  
सुकुमारोऽन्तरन्येन केनापि परिजीवति ।  
अहो नु ज्ञातमेतेन चेत्योल्लेखकलङ्किना ॥ २४ ॥  
  
अन्तरन्येन स्वान्तर्यामिबिम्बचैतन्येन परिपूर्णो जीवति । चेत्योल्लेखः साक्षिभावेन   
विषयप्रकाशनं तेन कलङ्किना दूषितप्रायेण ॥ २४ ॥  
  
जीवो जीवति जीर्णेन चिद्रूपेणात्मरूपिणा ।  
चेत्यभ्रमवता जीवश्चिद्रूपेणैव जीवति ॥ २५ ॥  
  
जीर्णेन चिरन्तनेन ॥ २५ ॥  
  
आमोदः पवनेनेव खातेनेव सरिद्रयः ।  
असत्यजडचेत्यांशचयनाच्चिद्वपुर्जडम् ॥ २६ ॥  
  
चेत्योल्लेखकलङ्किनेति तत्रोपपत्तिमाह-असत्येति ।   
चयनात्तादात्म्यसंसर्गाध्यासाच्चिद्वपुश्चित्स्वभावमपि तज्जडमिव   
सम्पन्नमित्यर्थः ॥ २६ ॥  
  
महाजलगतो ह्यग्निरिव रूपं स्वमुज्झति ।  
सद्वासद्वा यदाभाति चित्समाधौ सति स्वतः ॥ २७ ॥  
  
महाजलं तप्तजलं सामुद्रं वा तद्गतोऽग्निरिव स्वं भास्वररूपमुज्झति मुञ्चति ।   
अत एव सत्तांशे चिद्वैलक्षण्यमिव लब्धा घटः सन्पटः सन्निति सत्ता   
घटपटाद्यचिदाकारसमरसानुभूयते । घटाद्याकारस्य मृदादौ लये घटो   
नास्ति पटो नास्तीति सत्ताकारमप्युज्झन्ती अभावतामप्यापद्यत इति भावः । चित्समाधौ   
चेत्यैकाग्र्ये सद्रूपमसद्रूपं वा यदेव वासनोपनीतं स्वत आभाति तदेव   
क्षणादलं पूर्ण स्वरूपमुत्सृज्य तत्क्षणात्स्वयं भवतीति परेणान्वयः ॥ २७ ॥  
  
स्वरूपमलमुत्सृज्य तदेव भवति क्षणात् ।  
एवं चिद्रूपमप्येतच्चेत्योन्मुखतया स्वयम् ॥ २८ ॥  
  
एवमुक्तरीत्या परमार्थतश्चिद्रूपमपि अविद्यावरणादध्यासपरम्परया जडं   
शून्यमसत्कल्पं च सम्पन्नं जगद्रूपं बुद्धावनावृतस्वभावेन   
चैतन्येनैव तत्तदाकारवृत्तिव्याप्त्या मूलविद्यावरणभङ्गद्वारा प्रबोध्यत इति   
परेणान्वयः ॥ २८ ॥  
  
जडं शून्यमसत्कल्पं चैतन्येन प्रबोध्यते ।  
इति सञ्चिन्त्य चूडाला केनैषा चित्प्रचेतनी ॥ २९ ॥  
  
तर्हि मूलाविद्यावरणभङ्गेनैषा ब्रह्मचित्केनोपायेन दृश्यस्वप्नं विहाय   
प्रबोधवती स्यादिति चिन्तितवतीत्याह-इतीति ॥ २९ ॥  
  
इति सञ्चिन्तयामास चिरायेत्थं व्यबुध्यत ।  
अहो नु चिरकालेन ज्ञातं ज्ञेयमनामयम् ॥ ३० ॥  
  
इत्थं वर्ण्यमानप्रकारेण व्यबुध्यत । आत्मतत्त्वमित्यर्थः ॥ ३० ॥  
  
यद्वै विज्ञेयतां कृत्वा न कश्चिद्धीयते पुनः ।  
एते हि चिद्विलासान्ता मनोबुद्धीन्द्रियादयः ॥ ३१ ॥  
  
कश्चिदपि पुरुषो न हीयते परमपुरुषार्थात्प्रच्युतो न भवतीत्यर्थः । अथवा   
कश्चिदपि काम्योऽर्थो न हीयते न हानिं प्राप्यते । तत्प्राप्त्यैव   
सर्वकामावाप्तेरित्यर्थः । अथवा किञ्चिद्वस्तु दुःखसाधनमिति बुद्ध्या न हीयते न   
त्यज्यते । सर्वस्याप्यानन्दैकरसत्त्वसम्पत्तेरित्यर्थः ।   
हानासम्भवोक्तिरुपादानस्याप्युपलक्षणम् । चिद्विलासस्य अन्ताः परिच्छेदहेतवः ॥ ३१   
॥  
  
असन्तः सर्व एवाहो द्वितीयेन्दुपदस्थिताः ।  
महाचिदेकैवास्तीह महासत्तेति योच्यते ॥ ३२ ॥  
  
द्वितीयस्य तैमिरिकदृष्टिपरिकल्पितस्येन्दोः पदे स्थाने स्थिताः । भ्रान्तिकल्पिता इति यावत्   
॥ ३२ ॥  
  
निष्कलङ्का समा शुद्धा निरहङ्काररूपिणी ।  
शुद्धसंवेदनाकारा शिवं सन्मात्रमच्युतम् ॥ ३३ ॥  
  
शुद्धं संवेदनमेव आकारः स्वरूपं यस्याः । शिवं   
भूमानन्दरूपत्वात्परममङ्गलं तादृशस्वभावात्कदाप्यप्रच्युतमित्यच्युतम्   
॥ ३३ ॥  
  
सकृद्विभाता विमला नित्योदयवती सदा ।  
सा ब्रह्मपरमात्मादिनामभिः परिगीयते ॥ ३४ ॥  
  
सकृन्मूलाविद्यावरणभङ्गेण विभाता न पुनः केनाप्याव्रियत इति सकृद्विभाता   
। अत एव नित्योदयवती परिगीयते वेदान्ताद्मध्यात्मशास्त्रेषु लक्षणया ॥ ३४ ॥  
  
चेत्यचेतनचित्तादि नास्या भिन्नं न मानतः ।  
तयैषा चेत्यते चिच्छ्रीः सैषाद्या चिदिति स्मृता ॥ ३५ ॥  
  
चेत्यादित्रिपुटीजालमस्याः सकाशाद्भिन्नं वस्तु न । यत एषा त्रिपुटी तया साक्षिभूतया   
चेत्यते न तु मानतः सिद्धा सैषा साक्षिचित् त्रिपुटी प्रवृत्तेः प्रागेव   
स्वतःसिद्धत्वादाद्या ॥ ३५ ॥  
  
अचेत्यं यदिदं चित्त्वं तत्तस्या रूपमक्षतम् ।  
मनोबुद्धीन्द्रियाद्यर्थरूपैः सैव विजृम्भते ॥ ३६ ॥  
  
विजृम्भते विवर्तते ॥ ३६ ॥  
  
तरङ्गकणकल्लोलकलनेयं चिदात्मनि ।  
जगद्रूपपदार्थानां सत्ता स्फुरति मातरि ॥ ३७ ॥  
  
मनोबुद्ध्यादिविवर्तैश्चिदात्मनि मातरि प्रमातृभावापन्ने सति तत्र   
तरङ्गादिकलनाप्राया जगद्रूपभूतभौतिकपदार्थानां सत्त्वा अस्तिता स्फुरति ॥ ३७ ॥  
  
यदिदं तत्परं रूपं तस्याः खलु महाचितेः ।  
शुद्धचिन्मणिवत्सा हि सेयं समसमोदिता ॥ ३८ ॥  
  
यदिदं जगत्सत्तारूपं प्रसिद्धं तत्तस्या अधिष्ठानभूताया महाचितेरेव परं   
रूपं रूपान्तरम् । खलु शब्दो द्वे वाव ब्रह्मणो रूपे मूर्तं चैवामूर्तं च   
इत्यादिश्रौतप्रसिद्धिद्योतनार्थः । यतः सा हि   
चित्स्फटिकमणिवज्जगत्प्रतिबिम्बमसङ्गैव धत्ते । सेयं जगत्सत्ता च व्यावहारिकेषु   
प्रातिभासिकेषु च समसमा स्वस्वाधिष्ठानानुसारिणी उदिता ॥ ३८ ॥  
  
अनन्ययैव या शक्त्या जगज्जृम्भिकया स्थिता ।  
सत्ता मायातिरेकेण नान्या सम्भवतीह हि ॥ ३९ ॥  
  
अत एव जगत्सत्ताया अधिष्ठानसत्तान्यत्वनिरूपणायोगान्मायामात्रत्वमित्याह##-  
  
विचित्रतेव भाण्डानां ननु हेमतया यथा ।  
सा तथोदेति तद्रूपमात्मानं चेतति स्वयम् ॥ ४० ॥  
  
अत एव नामरूपविशेषप्रलये जगत्सत्ता मायाशबलब्रह्मसत्तात्मनैव परिशिष्यते ।   
मायाबाधे तु आनन्दैकरससन्मात्ररूपमात्मानं स्वयमनुभवतीत्याह##-  
हेमसत्तात्मनैवोदेति तथेत्यर्थः ॥ ४० ॥  
  
स्वचित्तेन द्रवत्वेन तरङ्गादित्वमम्बुषु ।  
महाचितौ जगच्चित्तादुदेतीवानुदेत्यपि ॥ ४१ ॥  
  
सत्तायां दर्शितन्यायेनैव जगद्वैचित्र्यस्फुरणरूपचिद्भेदानामपि विषयाकारभेदे   
मिथ्यात्वपर्यालोचने अपरिच्छिन्नपरब्रह्मचिन्मात्रता पर्यवस्यतीत्याशयेनाह##-  
सिद्धेषु समुद्राद्यम्बुषु तरङ्गादि अनुद्यदप्युदेतीव तथा महाचितौ ब्रह्मण्यपि   
समष्टिचित्ताज्जगदनुद्यदप्युदेतीत्यर्थः । अनुदेतीति नञस्तिङन्तेन सहेति   
योगविभागात्समासश्छान्दसो वा ॥ ४१ ॥  
  
तदात्मैव यथा यातो रूपवान् जलधौ द्रवात् ।  
एवं चिन्मात्रमेवाहमनहम्भावमाततम् ॥ ४२ ॥  
  
अस्त्वेवं किं ततस्तत्राह-तदिति । तत्तत्र स्वप्ने चिद्रूप आत्मैव चित्तकल्पितजलरूपेण   
रूपवान् संस्तरङ्गादिद्रव्यभेदान्यथा यातस्तत्रात्मव्यतिरिक्तं नाणुमात्रमपि   
किञ्चिदस्ति । एवं चिन्मात्रमेवाहं जगद्भानविशेषभेदैः सम्पन्नो न   
परमार्थतः पूर्णचिदात्मनो मत्तो   
व्यतिरिक्तमणुमात्रमप्यस्तीत्यहम्भावस्याप्यपरिशेषादनहम्भावं   
चिन्मात्रमेवाततं विस्तीर्णमित्यर्थः ॥ ४२ ॥  
  
न तस्य जन्ममरणे न तस्य सदसद्गती ।  
न नाशः सम्भवत्यस्य चिन्मात्रनभसः क्वचित् ॥ ४३ ॥  
  
मरणं देहवियोगो नाशो ध्वम्स इति भेदः । सदसद्गती स्वर्गनरकौ ॥ ४३ ॥  
  
अच्छेद्योऽयमदाह्योऽयं चिदादित्योऽतिनिर्मलः ।  
आहो नु चिरकालेन शान्तास्मि परिनिर्वृता ॥ ४४ ॥  
  
तत्र प्रस्तुतविचारस्यावधौ विश्रान्तिं दर्शयति-अच्छेद्य इति ॥ ४४ ॥  
  
निर्वामि भ्रमनिर्मुक्तमासे निर्मन्दराब्धिवत् ।  
असदाभासमत्यच्छमनन्तमजमच्युतम् ॥ ४५ ॥  
  
आसे तासस्त्योः इति सलोपः । असन् दृश्याभासो यस्मिन् ॥ ४५ ॥  
  
आत्माकाशमनावाधममलं परमं चिरम् ।  
अनन्तमिदमाकाशं फलौघाश्चाफलादिकाः ॥ ४६ ॥  
  
चिरं कालिकपरिच्छेदरहितम् । अनन्तं देशवस्तुकृतपरिच्छेदरहितम् ।   
ब्रह्मादिस्तम्बपर्यन्तप्राणिकर्मफलौघाश्चकारात्तत्साधनव्यापाराः अफलादिका   
निष्फलसाधना वृथा चेष्टाश्च इदमाकाशमेव नान्यत् ॥ ४६ ॥  
  
सुरासुरयुतं विश्वमेतन्मयमकृत्रिमम् ।  
पुंस्त्वकर्ममयी सेना सर्वं मृन्मात्रकं यथा ॥ ४७ ॥  
  
पुंस्त्वं कुलालादिपुरुषजातिस्तत्कर्ममयी तन्निर्मिता । अथवा पुंस्त्वं प्रतिमायां   
कल्पिता पुरुषजातिः कर्म तदनुरूपचलनादि तन्मयी तत्प्रचुरा बालनिर्मितमृत्सेना ॥   
४७ ॥  
  
द्रष्ट्टदृश्यमयी सत्ता चिन्मात्रैक्यमयी तथा ।  
इदमैक्यमिदं द्वित्वमहं नाहमितीति च ॥ ४८ ॥  
  
क इव भ्रमसम्मोहः कथं कस्य कुतः क्व वा ।  
स्वमनन्तमनायासमुपशान्तास्मि संस्थिता ॥ ४९ ॥  
  
किंवृत्तचतुष्टयं प्रकारभोक्तृनिमित्ताधिकरणसम्भावनाप्रतिषेधार्थम् ।   
स्वं पारमार्थिकं रूपं प्राप्येति शेषः ॥ ४९ ॥  
  
निर्वाणपरिनिर्वाणा गतमासे गतज्वरम् ।  
अचेतनं चेतनं वा योऽयमाभाति चेतति ॥ ५० ॥  
  
निर्वाणे मोक्षसुखे परितो निर्वाणा निर्वृता । गतभवज्वरं गतं   
कण्ठचामीकरवत्प्राप्तं स्वरूपमेवाहमासे । यदचेतनं चेतनं वा आभाति ।   
योऽयं तद्भोक्ता चेतति तदुभयं भासमानात्माभिन्नं यद्ब्रह्म तद्रूपं ख   
चिदाकाशमेवेति परेणान्वयः ॥ ५० ॥  
  
भासमानात्म तद्रूपं खं महाचिति संस्थितम् ।  
नेदं नाहं न चान्यच्च न भावाभावसम्भवः ।  
शान्तं सर्वं निरालम्बं केवलं संस्थितं परम् ॥ ५१ ॥  
  
किं इदन्ताहन्तान्यत्तादिजगत्स्वभावमत्यक्त्वैव ब्रह्म नेत्याह-नेदमिति ॥ ५१ ॥  
  
इत्थंविचारणपरा परमप्रबोधाद्बुद्ध्वा यथास्थितमिदं परमात्मतत्त्वम्   
।  
संशान्तरागभयमोहतमोविलासा शान्ता बभूव शरदम्बरलेखिकेव ॥ ५२ ॥  
  
उक्तमेव सङ्क्षिप्योपसंहरति-इत्थमिति ।   
परमप्रबोधादात्यन्तिकमोहनिद्रापगमात् संशान्ता रागादयस्तमोविलासा   
अवस्थात्रयस्वप्ना यस्याः ॥ ५२ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पूर्वार्धे   
चूडालाप्रबोधो नामाष्टसप्ततितमः सर्गः ॥ ७८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चूडालाप्रबोधो नामाष्टसप्ततितमः सर्गः ॥ ७८ ॥  
  
# ०७९
एकोनाशीतितमः सर्गः ७९  
  
श्रीवसिष्ठ उवाच ।  
  
दिनानुदिनमित्येषा स्वात्मारामतया तया ।  
नित्यमन्तर्मुखतया बभूव प्रकृतिस्थिता ॥ १ ॥  
  
अपूर्वश्रीमतीं दृष्ट्वा पृष्टया धरणीभृता ।  
चूडालया स्वशोभाया हेतुर्बोधोऽत्र वर्ण्यते ॥  
  
एवं विचारेणोत्पन्नस्य   
तत्त्वज्ञानस्याभ्यासाद्दिनक्रमेणोत्तरोत्तरभूमिकाप्रतिष्ठामाह##-  
रूपं तस्मिन् स्थिता प्रतिष्ठिता ॥ १ ॥  
  
नीरागा निरुपासङ्गा निर्द्वन्द्वा निःसमीहिता ।  
न जहाति न चादत्ते प्रकृताचारचारिणी ॥ २ ॥  
  
तस्यास्तत्प्रतिष्ठालक्षणान्याह-नीरागेत्यादिना ॥ २ ॥  
  
परितीर्णभवाम्भोधिः शान्तसन्देहजालिका ।  
परमात्ममहालाभपरिपूर्णान्तरात्मना ॥ ३ ॥  
  
परिपूर्णो देहादान्तरान्मनसोऽप्यान्तरः प्रत्यगात्मा यस्याः ॥ ३ ॥  
  
विश्रान्ता सुचिरं श्रान्ता घनलब्धपदान्तरे ।  
सर्वोपमातीततया जगामाव्यपदेश्यताम् ॥ ४ ॥  
  
सुचिरं प्राक्संसारश्रान्ता तदा निरतिशयानन्दघने ज्ञानलब्धे पदान्तरे   
परमपदे विश्रान्ता ॥ ४ ॥  
  
इति सा भामिनी तस्य चूडाला वरवर्णिनी ।  
स्वल्पेनैव हि कालेन ययौ विदितवेद्यताम् ॥ ५ ॥  
  
यथायमागतः कश्चिज्जागतः स्पन्दविभ्रमः ।  
तथा विलीयते सर्वं तत्त्वज्ञानवति स्वयम् ॥ ६ ॥  
  
कथमल्पकालिकेन बोधेनानादेर्महत्तमस्य च भ्रमस्य निवृत्तिस्तत्राह-यथेति ।   
कश्चिदनिर्वचनीयस्वरूपः स्पन्दविभ्रमः अविदुषि अकस्मादेवागतस्तथा   
तत्त्वज्ञानवति सर्वं निःशेषमकस्मादेव विलीयत इत्यर्थः । दीर्घपाठे यथा   
विलीयते तथा तत्त्वज्ञानवती बभूवेति कथञ्चिद्व्याख्येयम् ॥ ६ ॥  
  
अदृष्टसकले शान्ते पदे विश्रान्तिमेत्य सा ।  
रराज शरदच्छाभ्रमालेव गतसम्भ्रमा ॥ ७ ॥  
  
न दृष्टं सकलद्वैतं यत्र तथाविधे पदे ॥ ७ ॥  
  
अनाकुला समालोकमसम्बन्धात्मनात्मनि ।  
जरद्गवीव शैलाग्रं सतृणं प्राप्य संस्थिता ॥ ८ ॥  
  
यथा जरद्गवी वृद्धा गौर्दुरारोहतमं सतृणोदकं [मूलस्थं   
तृणपदमुदकस्याप्युपलक्षणमित्यर्थः ।] समालोकं   
तुल्यातपचन्द्रिकोपभोगशैलाग्रं दैवात्प्राप्य अनाकुला संस्थिता भवति तद्वत्सापि   
समालोकं जाग्रदादिसर्वावस्थास्वेकरूपप्रकाशं प्रत्यगात्मानं   
जाग्रदाद्यसम्बन्धात्मना स्वभावेन प्राप्य तस्मिन्नेवात्मन्यनाकुला   
संस्थितेत्यर्थः ॥ ८ ॥  
  
स्वविवेकघनाभ्यासवशादात्मोदयेन सा ।  
शुशुभे शोभना पुष्पलतेवाभिनवोद्गता ॥ ९ ॥  
  
आत्मनस्तत्त्वदर्शनप्रयुक्तेनोदयेन पूर्णानन्दस्वरूपाविर्भावेण ॥ ९ ॥  
  
अथ तामनवद्याङ्गीं कदाचित्स शिखिध्वजः ।  
अपूर्वशोभामालोक्य स्मयमान उवाच ह ॥ १० ॥  
  
स्मयमानो विस्मयस्मेरास्यः ॥ १० ॥  
  
भूयो यौवनयुक्तेव मण्डितेव पुनः पुनः ।  
अधिकं राजसे तन्वि जगद्राजवती यथा ॥ ११ ॥  
  
जगत् जगती । वर्तमाने पृषन्महद्बृहज्जगच्छतृवच्च इति शतृवद्भावातिदेशात्   
उगितश्च इति स्त्रियां ङीप् छान्दसत्वान्न कृतः । राजवती राजवन्ती पूर्णचन्द्रवती वा   
यथा राजते तद्वद्राजसे ॥ ११ ॥  
  
प्रपीतामृतसारेव लब्धा लभ्यपदेव च ।  
आनन्दापूरपूर्णेव राजसे नितरां प्रिये ॥ १२ ॥  
  
उपशान्तं च कान्तं च दधाना सुन्दरं वपुः ।  
अभिभूयेन्दुमायासि श्रियं कामपि कामिनि ॥ १३ ॥  
  
अभोगकृपणं शान्तमूर्जितं समतां गतम् ।  
गम्भीरं च प्रशान्तं च चेतः पश्यामि ते प्रिये ॥ १४ ॥  
  
ऊर्जितं विवेकोर्जितम् । शान्तं शमादिगुणवत् । प्रशान्तमुपरतचापलम् ॥ १४ ॥  
  
तृणीकृत्य त्रिभुवनं पीताखिलजगद्रसम् ।  
अनन्तोड्डामरं सौम्यं मनः पश्यामि ते प्रिये ॥ १५ ॥  
  
न केनचिन्महाभागे विभवानन्दवस्तुना ।  
चेतस्तव तुलामेति मरुक्षीराब्धिसुन्दरम् ॥ १६ ॥  
  
मरुरिव निर्जलजाड्यतया क्षीराब्धिरिव पूर्णतया च सुन्दरम् ॥ १६ ॥  
  
तैरेव बालकदलीमृणालाङ्कुरकोमलैः ।  
अङ्गैः स्थितिमनुप्राप्तैर्वृद्धिं यातेव लक्ष्यसे ॥ १७ ॥  
  
स्थितिमचापल्यमुपायातैस्तैः प्राक्तनैरेवाङ्गैरवयवैस्तेजोतिशयेन वृद्धिं   
यातेव ॥ १७ ॥  
  
तथा तेनैव तेनैव सन्निवेशेन संस्थिता ।  
अन्यतामुपयातासि लतेव ऋतुपर्यये ॥ १८ ॥  
  
ऋतुपर्यये शिशिरात्यये ॥ १८ ॥  
  
किं त्वया पीतममृतं प्राप्तं साम्राज्यमेव वा ।   
अमृत्युमेव सम्प्राप्ता प्रयोगायोगयुक्तितः ॥ १९ ॥  
  
प्रयोगो रसायनादिप्रयोगः आयोगो मन्त्रादिसिद्धिः युक्तयो   
राजयोगहटयोगोपायास्ताभ्य इति ततः ॥ १९ ॥  
  
राज्याच्चिन्तामणेर्वापि त्रैलोक्याद्वा त्वयाधिकम् ।  
अप्राप्तं किमनुप्राप्तं नीलोत्पलविलोचने ॥ २० ॥  
  
चूडालोवाच ।  
  
नाकिञ्चित्किञ्चिदाकारमिदं त्यक्त्वाहमागता ।  
नकिञ्चित्किञ्चिदाकारं तेनास्मि श्रीमती स्थिता ॥ २१ ॥  
  
एवं राज्ञा पृष्टा चूडाला स्वशोभातिशयनिमित्तं परिच्छिन्नदेहात्मतात्यागः   
पूर्णाद्वितीयब्रह्मात्मलाभश्चेति गूढोक्त्या प्रथममुत्तरमाह-नाकिञ्चिदिति ।   
अहमिदं सर्व मूढजनप्रसिद्धमिदं शरीरात्मत्वं त्यक्त्वा न विद्यन्ते अकिञ्चित्   
अशेषाः किञ्चिन्नामरूपाकारा यस्मिंस्तथाविधं ब्रह्मात्मत्वं तत्त्वबोधेन   
आगता न तु मन्त्ररसायनादिसाधनमात्रेण । किञ्चित्किञ्चिदल्पं तुच्छं च   
तत्तत्सिद्ध्याकारं तेनेत्यर्थः । अथवा अहं किञ्चित्किञ्चिदाकारं   
जाग्रत्स्वप्नावस्थाद्वयं नागता नाप्यकिञ्चित्किञ्चिदाका सुषुप्तरूपं किन्तु   
इदमवस्थात्रयमपि त्यक्त्वा तुरीयस्वभावमागता तेन हेतुनेत्यर्थः । अथवा अहं   
कर्मोपासनादिना किञ्चित्किञ्चिदाकारं इन्द्रचन्द्रादिहिरण्यगर्भान्तं पदं   
भावनाकृततादात्म्यसिद्ध्या नागता । नाप्यकिञ्चित्किञ्चिदाकारमव्यक्तरूपं   
किन्त्विदं सर्वं त्यक्त्वा स्वस्वरूपा एवावस्थिता तेन हेतुनेत्यर्थः । अथवा अहमिदं   
लिङ्गदेहपरिच्छिन्नं जीवाकारं त्यक्त्वा यन्नाकिञ्चित्किञ्चित्सर्वात्मक आकारो यस्य   
तथाविधं परमार्थतो नकिञ्चित्किञ्चिदाकारं च ब्रह्म तदागता प्राप्तवती तेन   
हेतुनेत्यर्थः ॥ २१ ॥  
  
इदं सर्वं परित्यज्य सर्वमन्यन्मयाश्रितम् ।  
यत्तत्सत्यमसत्यं च तेनास्मि श्रीमती स्थिता ॥ २२ ॥  
  
उक्तमेवार्थं भङ्ग्यन्तरेण पुनराह-इदमिति । इदं परिच्छिन्नं सर्वं   
परित्यज्य सर्वमपरिच्छिन्नमन्यन्मया आश्रितम् । किं तत् । यत्तत् सत्यमबाधितं न   
विद्यते सन्मूर्त त्यदमूर्तं [अन्यदमूर्तं च इति पाठः ।] च प्रपञ्चरूपं   
यत्रेत्यसत्यं च तेनेति प्राग्वत् ॥ २२ ॥  
  
यत्किञ्चिद्यन्न किञ्चिच्च तज्जानामि यथास्थितम् ।  
यथोदयं यथानाशं तेनास्मि श्रीमती स्थिता ॥ २३ ॥  
  
नकिञ्चित्किञ्चिदाकारमिति स्वोक्तिं भङ्ग्यन्तरेण वर्णयति-यदिति । यद्वस्तु उदयः   
सर्गस्तमनतिक्रम्येति यथोदयन्न् सृष्टिदृशा दृश्यमानं किञ्चित्परिच्छिन्नं   
यदेव च यथानाशं प्रलयदृशा दृश्यमानं नकिञ्चिच्च भवति तद्यथा येन   
कूटस्थभूमानन्दस्वभावेन स्थितं जानामीत्यर्थः ॥ २३ ॥  
  
भोगैरभुक्तैस्तुष्यामि भुक्तैरिव सुदूरगैः ।  
न हृष्यामि न कुप्यामि तेनास्मि श्रीमती स्थिता ॥ २४ ॥  
  
एकैवाकाशसङ्काशे केवले हृदये रमे ।  
न रमे राजलीलासु तेनास्मि श्रीमती स्थिता ॥ २५ ॥  
  
हृदयपदेन हार्दं ब्रह्म लक्ष्यते ॥ २५ ॥  
  
आत्मन्येव हि तिष्ठामि ह्यासनोद्यानसद्मसु ।  
न भोगेषु न लज्जासु तेनाहं श्रीमती स्थिता ॥ २६ ॥  
  
आसनोद्यानादिषु देहे स्थितेऽप्यहं पूर्णात्मन्येव तिष्ठामि न तु   
भूषणसन्मानादिशारीरमानसभोगेषु तदलाभप्रयुक्तलज्जासु वा ॥ २६ ॥  
  
जगतां प्रभुरेवास्मि नकिञ्चिन्मात्ररूपिणी ।  
इत्यात्मन्येव तुष्यामि तेनाहं श्रीमती स्थिता ॥ २७ ॥  
  
इदं चाहमिदं नाहं सत्या चाहं न चाप्यहम् ।  
सर्वमस्मि न किञ्चिच्च तेनाहं श्रीमती स्थिता ॥ २८ ॥  
  
इदं देहादि चात्तदुपभोग्यमधिष्ठानदृशा आरोपितदृशा तु नाहम् ॥ २८ ॥  
  
न सुखं प्रार्थये नार्थं नानर्थं नेतरां स्थितिम् ।  
यथाप्राप्तेन हृष्यामि तेनाहं श्रीमती स्थिता ॥ २९ ॥  
  
नानर्थं जिहासामीति शेषः ॥ २९ ॥  
  
तनुविद्वेषराजाभिः प्रज्ञाभिः शास्त्रदृष्टिभिः ।  
रमे सह वयस्याभिस्तेनाहं श्रीमती स्थिता ॥ ३० ॥  
  
वयस्याभिः सखीभूताभिः । तनुः कृशीभूतो विद्वेषो रागश्च   
याभिस्तथाविधाभिः स्वप्रज्ञाभिः शास्त्रदृष्टिभिश्च सह रमे । अथवा   
शास्त्रदृष्टिभिः करणैस्तनुरल्पीभूतो विद्वेषो रागश्च यासां   
तथाविधाभिर्वयस्याभिः सखीभिः सह रमे ॥ ३० ॥  
  
पश्यामि यन्नयनरश्मिभिरिन्द्रियैर्वा चित्तेन चेह हि तदङ्ग नकिञ्चिदेव ।  
पश्यामि तद्विरहितं तु नकिञ्चिदन्तः पश्यामि सम्यगिति नाथ चिरोदयास्मि ॥ ३१ ॥  
  
अङ्ग हे नाथ इह जगति अहं नयनरश्मिभिरन्यैर्वा इन्द्रियैश्चित्तेन च यत्पश्यामि   
तन्नकिञ्चिदनृतमेव । तेनेन्द्रियमनोदृश्येन विरहितं तु नकिञ्चिन्निष्प्रपञ्चं   
वस्तु अन्तः पश्यामि । यतो हेतोरिति वर्णितरीत्या अन्तर्बहिश्च सम्यगबाधितरूपं   
पश्यामि । तेन हेतुना चिरं सन्ततमुदिता परमाभ्युदयश्रीमती अस्मीत्यर्थः ॥ ३१ ॥  
  
इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०   
चू० चूडालात्मलाभो नामैकोनाशीतितमः सर्गः ॥ ७९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चूडालात्मलाभो नामैकोनाशीतितमः सर्गः ॥ ७९ ॥  
# ०८०
अशीतितमः सर्गः ८०  
  
श्रीवसिष्ठ उवाच ।  
  
एवमात्मनि विश्रान्तां वदन्तीं तां वराननाम् ।  
अबुद्ध्वा तद्गिरामर्थं विहस्योवाच भूपतिः ॥ १ ॥  
  
अज्ञेन राज्ञा तद्वाक्यस्यासम्बद्धत्ववर्णनम् ।  
खेचरत्वादिसिद्धीनां बीजं चात्र निरूप्यते ॥   
  
एवं वर्णितप्रकारेण स्वशोभातिशये निमित्तानि वदन्तीम् ॥ १ ॥  
  
शिखिध्वज उवाच ।  
  
असम्बद्धप्रलापासि बालासि वरवर्णिनि ।  
रमसे राजलीलाभी रमस्वावनिपात्मजे ॥ २ ॥  
  
बाला अप्रौढबुद्धिरसि । परबोधानुकूलवाक्योच्चारणे अकुशलेति यावत् ॥ २ ॥  
  
किञ्चित्त्यक्त्वा न किञ्चिद्यो गतो प्रत्यक्षसंस्थितम् ।  
त्यक्तप्रत्यक्षसद्रूपः स कथं किल शोभते ॥ ३ ॥  
  
असम्बद्धप्रलापतामेव नाकिञ्चित्किञ्चिदित्याद्युक्तेर्दर्शयति-किञ्चिदिति ।   
साकारस्यैव शोभा प्रसिद्धा । यस्त्वाकारसामान्यं त्यक्त्वा निराकारतां गतः स   
शून्यप्रायः कथं शोभेतेत्यर्थः ॥ ३ ॥  
  
भोगैरभुक्तैस्तुष्टोऽहमिति भोगान्जहाति यः ।  
रुषेवासनशय्यादीन्स कथं किल शोभते ॥ ४ ॥  
  
भोगैरभुक्तैस्तुष्यामीति यत्त्वयोक्तं तदप्यसम्बद्धमित्याह-भोगैरिति । रुषा   
क्रोधेनेव ॥ ४ ॥  
  
भोगाभोगे परित्यज्य खे शून्ये रमते तु यः ।  
एक एवाखिलं त्यक्त्वा स कथं किल शोभते ॥ ५ ॥  
  
एकैवाकाशसङ्काशे केवले हृदये रमे इति यत्त्वयोक्तं तदप्यसङ्गतमित्याह##-  
मित्रभृत्यादीनामाभोजनमाभोगश्चेत्यनयोः समाहारं परित्यज्य तत्साधनं   
वित्ताद्यखिलं च त्यक्त्वा य एक एव शून्ये खे पिशाचवद्रमते स किल शोभते इति   
कथं सङ्गच्छतामित्यर्थः ॥ ५ ॥  
  
वसनाशनशय्यादीन्सर्वान्सन्त्यज्य धीरधीः ।  
यस्तिष्ठत्यात्मनैवैकः स कथं किल शोभते ॥ ६ ॥  
  
धीरधीः अतिक्रोधादिव धैर्यमात्रबलेन शीतोष्णक्षुत्तृषादिदुःखानि सहमान   
इत्यर्थः ॥ ६ ॥  
  
नाहं देहोऽन्यथा चाहं नकिञ्चित्सर्वमेव च ।  
एवं प्रलापो यस्यास्ति स कथं किल शोभते ॥ ७ ॥  
  
इदं चाहमिदं नाहमिति यदुक्तं तदप्यसम्बद्धमित्याह-नाहमिति ॥ ७ ॥  
  
यत्पश्यामि न पश्यामि तत्पश्याम्यन्यदेव यत् ।  
प्रलाप इत्यसन्न्यस्य स कथं किल शोभते ॥ ८ ॥  
  
पश्यामि यन्नयनरश्मिभिरिन्द्रियैर्वेत्यन्ते यदुक्तं तत्तु सुतरामसङ्गतमिति नैते   
शोभाहेतव इत्युपसंहरति-यदिति ॥ ८ ॥   
  
तस्माद्बालासि मुग्धासि चपलासि विलासिनि ।  
नानालापविलासेन क्रीडामि क्रीड सुन्दरि ॥ ९ ॥  
  
प्रविहस्याट्टहासेन शिखिध्वज इति प्रियाम् ।  
मध्याह्ने स्नातुमुत्थाय निर्जगामाङ्गनागृहात् ॥ १० ॥  
  
कष्टं नात्मनि विश्रान्तो मद्वचांसि न बुद्धवान् ।  
राजेति खिन्ना चूडाला स्वव्यापारपराभवत् ॥ ११ ॥  
  
कष्टमिति । न चेदिहावेदीन्महती विनष्टिः इत्यादिश्रुतेरिति भावः ॥ ११ ॥  
  
तदा तथाङ्ग तत्राथ तादृगाशययोस्तयोः ।  
ताभिः पार्थिवलीलाभिः कालो बहुतिथो ययौ ॥ १२ ॥  
  
अङ्गेति रामसम्बोधने ॥ १२ ॥  
  
एकदा नित्यतृप्ताया निरिच्छाया अपि स्वयम् ।  
चूडालाया बभूवेच्छा लीलया स्वगमागमे ॥ १३ ॥  
  
खे गमागमो देववत्सञ्चारस्तद्विषये इच्छा बभूव ।   
तादृशप्रारब्धशेषबलादिति भावः ॥ १३ ॥  
  
खगमागमसिद्ध्यर्थमथ सा नृपकन्यका ।  
सर्वभोगाननादृत्य समागम्य च निर्जनम् ॥ १४ ॥  
  
एकैवैकान्तनिरता स्वासनावस्थिताङ्गिका ।  
ऊर्ध्वगप्राणपवनचिराभ्यासं चकार ह ॥ १५ ॥  
  
एकैवेति । अर्थाद्राज्ञः शत्रुजयाय द्वित्रिहायनं प्रवासकाले इति गम्यते । अन्यथा   
तत्पराधीनायास्तस्या कान्तनिरतत्वाद्ययोगात् । ऊर्ध्वगस्य प्राणपवनस्य चिरं   
खेचरसिद्ध्यनुकूलं भ्रूमध्यादिदेशे निरोधाभ्यासम् ॥ १५ ॥  
  
श्रीराम उवाच ।  
  
यदिदं दृश्यते किञ्चिज्जगत्स्थावरजङ्गमम् ।  
स्पन्दच्युतं क्रियानाम्नः कथमित्यनुभूयते ॥ १६ ॥  
  
खेचरसिद्धिप्रयोजकक्रियाप्रसङ्गेन रामः क्रियासामान्ये निमित्तं   
जिज्ञासुराक्षिपति-यदिदमिति । यदिदं स्थावरं जङ्गमं च जगत्तत्सर्वं   
स्पन्दच्युतं क्रियया निष्पादितं दृश्यते । विना कर्त्रादिकारकस्पन्दं   
कस्याप्युत्पत्तेरदर्शनात् तत्रैवं सति क्रियानाम्नः स्पन्दस्य कथं निष्पत्तिः । किं   
सक्रियादुत कूटस्थात् । आद्ये आत्माश्रयोऽनवस्था वा । द्वितीये व्याघातः अविरामः   
फलानवस्था चेति कथं क्रियानाम्नो वस्तुन उत्पत्तिरनुभूयते अनुभवपथमारोहति   
तद्वदेत्यर्थः ॥ १६ ॥  
  
कस्य स्पन्दविलासस्य घनाभ्यासस्य मे वद ।  
ब्रह्मन्खगमनाद्येतत्फलं यत्नैकशालिनः ॥ १७ ॥  
  
एवमाक्षिप्य प्रस्तुतं पृच्छति-कस्येति । एतत्खगमनादिसिद्धिजातं कस्य   
स्पन्दविलासस्य फलं तदपि वदेत्यर्थः ॥ १७ ॥  
  
आत्मज्ञो वाप्यनात्मज्ञः सिद्ध्यर्थं लीलयाथवा ।  
कथं संसाधयत्येतद्यथा तद्वद मे प्रभो ॥ १८ ॥  
  
अनात्मज्ञः सिद्ध्यर्थं आत्मज्ञो लीलया वा एतत्सिद्धिजातं कथं केन क्रमेण   
संसाधयति तदपि वदेत्यर्थः ॥ १८ ॥  
  
श्रीवसिष्ठ उवाच ।  
  
त्रिविधं सम्भवत्यङ्ग साध्यं वस्त्विह सर्वतः ।  
उपादेयं च हेयं च तथोपेक्ष्यं च राघव ॥ १९ ॥  
  
भवेदयमात्माश्रयानवस्थादिको दोषो यदि क्रियास्वरूपमात्रसिद्धये कारकापेक्षा   
स्यात् । न तु तथा किन्तु क्रियासाध्यस्य फलस्य । फलनिष्पत्तये हि प्रवृत्तानि कारकाणि   
नान्तरीयकतया क्रियामवलम्बन्ते । तया हि फलस्य साध्यता कारकाणां साधनता च   
व्यपदेष्टुं शक्यते । तथा च साध्यसाधनोभयविलक्षणा क्रिया न   
साध्यापेक्षितसाधनेभ्यः साधनान्तरमपेक्षत इति तस्यां सक्रियं कूटस्थं वा   
कारणमिति विकल्पो निरवकाश एवेत्याशयेन वसिष्ठ उत्तरप्रश्नसमाघानानुकूलं   
गौणमुख्यसाधारणं क्रियासाध्यं विभज्य दर्शयति-त्रिविधमिति ।   
उपादानबुद्धिविषयीभूतं वस्तु उपादेयं प्रवृत्तिविषयः । हानबुद्धिवेद्यं   
हेयं निवृत्तिविषयः । उपेक्षाबुद्धिगम्यमुपेक्ष्यं तच्चौदासीन्येऽपि   
क्रियोपचारादनेनोपेक्षयायमनर्थः कृत इति लोके व्यवहारदर्शनाद्गौणं   
साध्यम् ॥ १९ ॥  
  
आत्मभूतं प्रयत्नेन उपादेयं च साध्यते ।  
हेयं सन्त्यज्यते ज्ञात्वा उपेक्ष्यं मध्यमेतयोः ॥ २० ॥  
  
तेषु फलवैलक्षण्यन्न् दर्शयति-आत्मभूतमिति । आत्मनः स्वस्य भूतमनुकूलम्   
। एतयोर्हेयोपादेययोर्मध्यर्मान्तरालिकम् ॥ २० ॥  
  
यद्यदाह्लादनकरमादेयन्न् तच्च सन्मते ।  
तद्विरुद्धमनादेयमुपेक्ष्यन्न् मध्यमं विदुः ॥ २१ ॥  
  
आह्लादनकरं साक्षात्परम्परया वा सुखानुकूलम् । दुःखनिवारणसाधनस्यापि   
सुखानुकूलत्वादेव तत्साधनोपादानसिद्धेरिति भावः । तद्विरुद्धं सुखविघाति ।   
दुःखस्यापि स्वास्थ्यसुखविघातित्वादेव द्वेष्यत्वादिति भावः ॥ २१ ॥  
  
सन्मतेर्विदुषो ज्ञस्य सर्वमात्ममयं यदा ।  
त्रय एते तदा पक्षाः सम्भवन्ति न केचन ॥ २२ ॥  
  
त्रय एते साध्यभेदा अज्ञानामेवेत्याह-सन्मतेरिति ॥ २२ ॥  
  
केवलं सर्वमेवेदं कदाचिल्लीलया तया ।  
उपेक्षापक्षनिक्षिप्तमालोकयति वा न वा ॥ २३ ॥  
  
विदुषस्तृतीयकल्पाभ्युपगमेऽपि न कश्चिद्दोष इत्याशयेनाह-केवलमिति ॥ २३ ॥  
  
ज्ञस्योपेक्षात्मकं नाम मूढस्यादेयतां गतम् ।  
हेयं स्फारविरागस्य शृणु सिद्धिक्रमः कथम् ॥ २४ ॥  
  
एकमेव वस्तु एकस्यैव पुरुषस्य बोधरागवैराग्यावस्थाभेदेन   
[मूढविरागावस्थेति पाठः ।] त्रेधा सम्पद्यत इत्याशयेनाह-ज्ञस्येति   
। एवं सिद्ध्यर्थं लीलयाथवा इति प्रश्नांशयोरुपपत्तिमुक्त्वा कथं   
संसाधयत्येतदित्यंशसमाधानं श्रावयति-शृण्वित्यादिना ॥ २४ ॥  
  
देशकालक्रियाद्रव्यसाधनाः सर्वसिद्धयः ।  
जीवमाह्लादयन्तीह वसन्त इव भूतलम् ॥ २५ ॥  
  
तत्र सिद्धितारतम्ये चिराचिरयत्नापेक्षायां च निमित्तान्याह-देशेति ॥ २५ ॥  
  
मध्ये चतुर्णामेवैषां क्रियाप्राधान्यकल्पना ।  
सिद्ध्यादिसाधने साधो तन्मयास्ते यतः क्रमाः ॥ २६ ॥  
  
एषां देशादीनां चतुर्णां मध्ये श्रीशैलाद्युत्तमदेशादिचतुष्टयमेलने   
शीघ्रं सिद्धिलाभाद्योगमन्त्रजपादिक्रियाया इतरदेशाद्यनुष्ठितक्रियापेक्षया   
प्राधान्यस्योत्कर्षस्य कल्पना भवति । फलोत्कर्षोऽपि तदनुसार्येवेत्याह##-  
तन्मयास्तादृशक्रियोत्कर्षानुसारिण इत्यर्थः ॥ २६ ॥  
  
गुटिकाञ्जनखड्गादिक्रियाक्रमनिरूपणम् ।  
तत्रासतां च दोषोऽत्र विस्तारः प्रकृतार्थहा ॥ २७ ॥  
  
अस्त्वेवं किं ततस्तत्राह-गुटिकेति । तत्र खगमनादिसाधनानि   
सिद्धगुटिकासिद्धाञ्जनसिद्धखड्गसिद्धपादुकादीन्यपि   
उड्डामरतन्त्रयोगिनीकल्पादिविस्तृतबहुग्रन्थप्रसिद्धानि सन्ति । कथं   
संसाधयन्त्येतद्यथावद्वद मे प्रभो इति त्वदीयप्रश्नस्य तत्क्रियाक्रमनिरूपणं   
कर्तव्यमिति चेदभिप्रायस्तर्ह्यविस्तृतोक्त्या तदसम्भवात्तद्विस्तारः कार्यः । तेन तत्र   
तासु सिद्धिषु विषये असतामजिज्ञासूनामतत्त्वविदां च त्वदतिरिक्तश्रोतॄणां   
दैवादभिलाषोदये तत्रैव प्रवृत्त्या महान्दोषः स्यात्तवापि स विस्तारः   
प्रकृतस्यात्मतत्त्वश्रवणार्थस्य विघ्नरूपत्वाद्विघात इति न   
तन्निरूपणमत्रोचितमित्यर्थः ॥ २७ ॥  
  
रत्नौषधितपोमन्त्रक्रियाक्रमनिरूपणम् ।  
आस्तामेव किलैषोऽपि विस्तारः प्रकृतार्थहा ॥ २८ ॥  
  
एष न्यायो मणिमन्त्रादिसाध्यसिद्धिक्रमनिरूपणे   
श्रीशैलादिसिद्धदेशनिवाससाध्यसिद्धिक्रमनिरूपणे च योज्य इत्याह-रत्नेति   
द्वाभ्याम् ॥ २८ ॥  
  
श्रीशैले सिद्धदेशे च मेर्वादौ वा निवासतः ।  
सिद्धिरित्यपि विस्तारः कृतार्थ प्रकृतार्थहा ॥ २९ ॥  
  
हे कृतार्थेति रामसम्बोधनं तासां सिद्धीनां त्वादृशदृष्ट्या तुच्छतेति   
द्योतनार्थम् ॥ २९ ॥  
  
तस्माच्छिखिध्वजकथाप्रसङ्गपतितामिमाम् ।  
प्राणादिपवनाभ्यासक्रियां सिद्धिफलां शृणु ॥ ३० ॥  
  
तर्हि मत्प्रश्नो व्यर्थः सम्पन्न इति रामस्य विषादो मा भूदिति   
प्रस्तुतज्ञानदार्ढ्योपयोग्यानुषङ्गिकखगमादिसिद्धिसाधनं   
वर्ण्यमानकथासम्बद्धमविस्तारं प्राणायामक्रमं श्रावयति-तस्मादिति ॥   
३० ॥  
  
अन्तस्था ह्यखिलास्त्यक्त्वा साध्यार्थेतरवासनाः ।  
गुदादिद्वारसङ्कोचान्स्थानकादिक्रियाक्रमैः ॥ ३१ ॥  
  
तत्रादौ यमनियमप्रतिष्ठे तद्बीजप्रदर्शनेन सङ्क्षिप्याह-अन्तस्था इति   
साध्यार्था इतराः साधनार्थाश्च वासनास्त्यक्त्वा स्थानकानि सिद्धाद्यासनानि   
आदिपदात्समकायशिरोग्रीवतानिश्चलतानासाग्रसम्प्रेक्षणमित्यादि##-  
  
भोजनासनशुद्ध्या च साधुशास्त्रार्थभावनात् ।  
स्वाचारात्सुजनासङ्गात्सर्वत्यागात्सुखासनात् ॥ ३२ ॥  
  
तमेव क्रियाक्रममवयुत्या प्रपञ्चयति-भोजनेति । साधु   
सम्यग्योगशास्त्रार्थस्य भावनात्परिशीलनात् ॥ ३२ ॥  
  
प्राणायामघनाभ्यासाद्राम कालेन केनचित् ।  
कोपलोभादिसन्त्यागाद्भोगत्यागाच्च सुव्रत ॥ ३३ ॥  
  
त्यागादाननिरोधेषु भृशं यान्ति विधेयताम् ।  
प्राणाः प्रभुत्वात्तज्ज्ञस्य पुंसो भृत्या इवाखिलाः ॥ ३४ ॥  
  
त्यागे रेचने आदाने पूरके निरोधे कुम्भके च भृशमभ्यस्तेषु तज्ज्ञस्य योगिनः ।   
प्रभुत्वात्प्राणस्वामित्वसम्पत्तेर्लौकिकस्य पुंसः प्रभोर्भृत्या इव अखिलाः प्राणा   
विधेयतां स्वाधीनतां यान्तीत्यर्थः ॥ ३४ ॥  
  
राज्यादिमोक्षपर्यन्ताः समस्ता एव सम्पदः ।  
देहानिलविधेयत्वात्साध्याः सर्वस्य राघव ॥ ३५ ॥  
  
प्राणानां स्वाधीनत्वे तत्सम्बद्धसिद्धीनामपि स्वाधीनता सिद्ध्यतीत्याह-राज्येति   
। सर्वस्याधिकारिणः ॥ ३५ ॥  
  
परिमण्डलिताकारा मर्मस्थानं समाश्रिता ।  
आन्त्रवेष्टनिका नाम नाडी नाडीशताश्रिता ॥ ३६ ॥  
  
इदानीं सर्वसिद्धीनां देहानिलविधेयत्वमुक्तमुपपादयितुं   
सर्वदेहप्रसृतद्वासप्ततिसहस्रशाखप्रधाननाडीशताश्रितां   
मूलाधारादारभ्य आब्रह्मरन्ध्रं सप्तसु चक्रेष्वनुप्रविश्य निर्गतां मूलाधारे   
सार्धत्रिवलयवेष्टनान्तःसुप्तकुण्डलिनीशक्तिगर्भां सुषुम्नानाडीं वर्णयति##-  
परिवेष्टितत्वात्परिमण्डलिताकारा अत एवान्त्राणामपि नाडीभिर्वेष्टनादान्त्रवेष्टनिका   
नाम ॥ ३६ ॥  
  
वीणाग्रावर्तसदृशी सलिलावर्तसन्निभा ।  
लिप्यार्ध्ॐकारसंस्थाना कुण्डलावर्तसंस्थिता ॥ ३७ ॥  
  
तां मूलाधारे स्वान्तर्गतकुण्डलिनीसंस्थानानुकूल्येन वर्णयति-वीणेति ।   
वीणादन्डस्याग्रे मूलभागे प्रसिद्धो रेखात्मकस्तन्त्रीमूलपरिवर्तनरूपः   
सलिलपरिवर्तनरूपो वा य आवर्तस्तत्सदृशी । लिप्या लेखनेन प्रदर्शने तु   
ॐकारस्यार्धमर्ध्ॐकारस्तस्य संस्थानमिव संस्थानं यस्याः । द्रविडाक्षरे   
पूर्वार्धमिव नागराक्षरे उत्तरार्धमिव वा तत्संस्थानं लेख्यमित्यर्थः । अर्ध   
नपुंसकम् इत्येकदेशिना समासः । ओमाङोश्च इति पररूपम् ॥ ३७ ॥  
  
देवासुरमनुष्येषु मृगनक्रखगादिषु ।  
कीटादिष्वब्जजान्तेषु सर्वेषु प्राणिषूदिता ॥ ३८ ॥  
  
इयं च न मनुष्येष्वेव किन्तु सर्वप्राणिशरीरेष्वित्याह-देवेति ॥ ३८ ॥  
  
शीतार्तसुप्तभोगीन्द्रभोगवद्बद्धमण्डला ।  
सिता कल्पाग्निविगलदिन्दुवद्बद्धकुण्डली ॥ ३९ ॥  
  
शीतेनार्तः शीतार्तिनिवारणाय दृढबद्धमण्डल इति यावत् । तथाविधस्य सुप्तस्य   
भोगीन्द्रस्य भोगः कायस्तद्वद्बद्धं मण्डलं यया । सिता शुभ्रा । कल्पाग्निना   
विगलता अन्तर्वलयाकाररेखास्फुटितेनेन्दुना तुल्यं बद्धा कुण्डलीवलयाकृतिर्यया ।   
अथवा कल्पते जरणसमर्थो भवतीति कल्पोऽग्निर्जाठराग्निस्तेन विगलन् यो मूर्ध्नि   
योगशास्त्रप्रसिद्धश्चन्द्रः स एव विलीय मूलाधारे प्रसृतो घनीभूय तत्र   
बद्धकुण्डलाकृतिस्तद्वत्स्थितेत्युत्प्रेक्षा ॥ ३९ ॥  
  
ऊरोर्भ्रूमध्यरन्ध्राणि स्पृशन्ती वृत्तिचञ्चला ।  
अनारतं च सस्पन्दा पवमानेन तिष्ठति ॥ ४० ॥  
  
ऊरुपदेन ऊरुमूलसन्धिर्गुदं लक्षणयोच्यते । तत आरभ्य भ्रूमध्यपर्यन्तं   
यानि रन्ध्राणि तानि स्पृशन्ती तेष्वनुस्यूता मनोवृत्तिभिरन्तश्चञ्चला बहिश्च   
पवमानेन प्राणादिना सस्पन्दा ॥ ४० ॥  
  
तस्यास्त्वभ्यन्तरे तस्मिन्कदलीकोशकोमले ।  
या परा शक्तिः स्फुरति वीणावेगलसद्गतिः ॥ ४१ ॥  
  
तस्या मूलेऽन्तःसार्धत्रिवलयाकारां कुण्डलिनीसञ्ज्ञां चिच्छक्तिं दर्शयति##-  
पराख्या सर्वशब्दमूलभूता गतिः शब्दब्रह्मात्मिका स्फूर्तिः सैव   
प्राणसङ्गान्नाभिहृदयकण्ठदेशेषूत्तरोत्तरं व्यक्ततरा पश्यन्ती मध्यमा   
वैखरीत्यादिभेदान् भजते इति । तथाचोक्तं मन्त्रशास्त्रे चैतन्यं सर्वभूतानां   
शब्दब्रह्मेति यद्विदुः । तत्प्राप्य कुण्डलीरूपं प्राणिनां देहमध्यगम् ।   
वर्णात्मनाविर्भवति गद्यपद्यादिभेदतः इति । साम्बेनाप्युक्तम् या सा   
मित्रावरुणसदनादुच्चरन्ती त्रिषष्टिं वर्णानत्र प्रकटकरणैः   
प्राणसङ्गात्प्रसूते । तां पश्यन्तीं प्रथममुदितां मध्यमां बुद्धिसंस्थां   
वाचं वक्त्रे करणविशदां वैखरीं च प्रपद्ये ॥ इति ॥ ४१ ॥  
  
सा चोक्ता कुण्डलीनाम्ना कुण्डलाकारवाहिनी ।  
प्राणिनां परमा शक्तिः सर्वशक्तिजवप्रदा ॥ ४२ ॥  
  
सर्वासां प्राणेन्द्रियबुद्ध्यादिशक्तीनामपि   
सत्तास्फूर्तिप्रवृत्तिनिर्वाहकत्वाज्जवप्रदा ॥ ४२ ॥  
  
अनिशं निःश्वसद्रूपा रुषितेव भुजङ्गमी ।  
संस्थितोर्ध्वीकृतमुखी स्पन्दनाहेतुतां गता ॥ ४३ ॥  
  
तत्र कथं प्राणशक्तिर्जवप्रदा तदाह-अनिशमिति । सैव   
स्वमुखात्प्राणमूर्ध्वं क्षिपति अपानं चाध आकर्षतीत्यनिशं   
निःश्वसद्रूपेत्यर्थः ॥ ४३ ॥  
  
यदा प्राणानिलो याति हृदि कुण्डलिनीपदम् ।  
तदा संविदुदेत्यन्तर्भूततन्मात्रबीजभूः ॥ ४४ ॥  
  
कथं बुद्धिशक्तिजवप्रदा तदाह-यदेति । यदा हृदि स्थितः प्राणः कुण्डलिन्या   
आकृष्टः सन् अपानवृत्त्या कुण्डलिनीपदं याति तदा   
भूततन्मात्राण्यपञ्चीकृतभूतान्येव बीजमुपादानं यस्य तथाविधे अन्तःकरणे   
भवतीति भूर्जीवसंवित्   
स्मृतिसङ्कल्पाध्यवसायाभिमानरागादिवृत्तिभेदैरन्तरुदेतीत्यर्थः ॥ ४४ ॥  
  
यथा कुण्डलिनी देहे स्फुरत्यब्ज इवालिनी ।  
तथा संविदुदेत्यन्तर्मृदुस्पर्शवशोदया ॥ ४५ ॥  
  
कथं चेन्द्रियशक्तिजवप्रदा तदाह-यथेति । एवं   
प्राणबुद्ध्योराहितज्ञानक्रियास्वशक्तिः कुण्डलिनी देहे मृदुः स्पर्शो   
विषयसन्निकर्षो येषां तेषां चक्षुरादीनां वशोदया सती देहे यथा यथा   
यादृशभोजकादृष्टसामग्रीवैचित्र्येण स्फुरति तथा तथा   
तत्तदिन्द्रियैरर्थविशेषस्फूर्तितत्फलभोगादिलक्षणा संविदुदेतीत्यर्थः ॥ ४५ ॥  
  
स्पर्शनं मृदुनान्योन्यालिङ्गिका तत्र यन्त्रयोः ।  
यथा संविदुदेत्युच्चैस्तथा कुण्डलिनी जवात् ॥ ४६ ॥  
  
कथं मृदुस्पर्शवशानुगा तदाह-स्पर्शनमिति । कुण्डलिनी जवात्तथा स्फुरति   
यथा मृदुना चक्षुरादिना विषयस्पर्शनं प्रथममुदेति । तथा च तत्र यन्त्रं   
कार्यकरणसङ्घातं युनक्तीति यन्त्रयुः प्रमाता तस्य वृत्तिद्वारा बहिर्निर्गतस्य   
बाह्यविषयेण सह अन्योन्यमालिङ्गनमन्योन्यालिङ्गिका । भावे ण्वुल् ।   
वृत्तिव्याप्तिप्रयुक्ता व्याप्तिरुदेति । तया च यथा विषयावरणभङ्गे उच्चैः स्फुटतरा   
संविद्घटादिप्रथा उदेति तथा तेन तेन प्रकारेणेत्यर्थः ॥ ४६ ॥  
  
तस्यां समस्ताः सम्बद्धा नाड्यो हृदयकोशगाः ।  
उत्पद्यन्ते विलीयन्ते महार्णव इवापगाः ॥ ४७ ॥  
  
तत्र मूलाधारस्थायाः कुण्डलिन्याश्चक्षुरादिप्रवर्तने नाड्यो   
द्वारमित्याशयेनाह-तस्यामिति । उत्पद्यन्ते प्रसार्यन्ते [प्रतीयन्ते इति पाठः ।  
] । विलीयन्ते सङ्कुचन्ति ॥ ४७ ॥  
  
नित्यं पातोत्सुकतया प्रवेशोन्मुखया तया ।  
सा सर्वसंविदां बीजं ह्येका सामान्युदाहृता ॥ ४८ ॥  
  
कथमुत्पद्यन्ते विलीयन्ते च तदाह-नित्यमिति । प्राणात्मना ऊर्ध्वपातोत्सुकतया   
अपानात्मना अधःप्रवेशोन्मुखया तया । उक्तमुपसंहरति-सेति । सामानी   
साधारणी । समानशब्दाद्भावे स्वार्थे वा ष्यञि ङीषि हलस्तद्धितस्य इति यलोपः ॥ ४८   
॥  
  
श्रीराम उवाच ।  
  
आकल्पादनवच्छिन्ना चित्संवित्सर्वमस्ति हि ।  
तस्मात्कुण्डलिनीकोशात्केनार्थेनोदयः स्फुटः ॥ ४९ ॥  
  
अपरिच्छिन्नायाश्चितो मूलाधारे नाडीमूले   
परिच्छिन्नकुण्डलिन्याख्यस्वांशादुद्भवः कथं किमर्थं चेति राम   
पृच्छति-आकल्पादिति । कालतः सर्वमिति वस्तुतश्चापरिच्छिन्नः ।   
देशकृतपरिच्छेदाभावस्यापि वस्तुकृतपरिच्छेदाभावऽन्तर्भाव   
इत्याशयेनोभयोरेवोपादानम् ॥ ४९ ॥  
  
श्रीवसिष्ठ उवाच ।  
  
सर्वत्र सर्वदा सर्वं चित्संविद्विद्यतेऽनघ ।  
किन्त्वस्या भूततन्मात्रवशादभ्युदयः क्वचित् ॥ ५० ॥  
  
वसिष्ठस्तु तर्हि कालकृतपरिच्छेदाभावोऽपि तत्रान्तर्भूत एवेति पृथगुपादानं   
व्यर्थम् यदि स्पष्टीकरणाय तस्य पृथगुपादानं तर्हि   
देशकृतपरिच्छेदाभावेऽपि तत्समानमिति त्रितयानुवादव्याजेन दर्शयन्निराकाराया   
निर्विषयायाश्च चितो जीवाकारेण घटादिगोचरतया वाभिव्यक्त्यर्थं तदा   
संविदुदेत्यन्तर्भूततन्मात्रबीजभूरित्युक्तार्थं विस्तराद्विवरिष्यन्   
स्थूलसूक्ष्मदेहद्वयाकारपरिणतभूतसापेक्षैव चितो विशेषाभिव्यक्तिरित्याह##-  
  
सर्वत्र विद्यमानापि देहेषु तरलायते ।  
सर्वगोऽप्यातपः सौरो भित्त्यादौ वै विजृम्भते ॥ ५१ ॥  
  
ननु देशकृतपरिच्छेदाभावे संवित्सर्वत्र भासेतेत्याशङ्क्योपाधिवशादेव   
तस्याः स्फुटीभाव इति सदृष्टान्तमाचष्टे-सर्वत्रेति ।तरलायते बुद्धौ   
अवच्छेदप्रतिबिम्बनाभ्यां द्विगुणीकृत्य प्रवेशाद्बहलीभूता   
जलसूर्यकवद्बुद्धिचाञ्चल्याच्चञ्चलीभवतीत्यर्थः । तत्रोपाधिकृतबहलीभावेन   
स्फुटीभावे दृष्टान्तमाह-सर्वग इति ॥ ५१ ॥  
  
क्वचिन्नष्टं क्वचित्स्पष्टं क्वचिदुच्छन्नतां गतम् ।  
वस्तु वस्तुनि दृष्टं तत्तत्सद्भावैर्विजृम्भितम् ॥ ५२ ॥  
  
तत्राप्युपाधिमालिन्यतारतम्येन चिदभिव्यक्तितारतम्यमित्याह-क्वचिदिति ।   
मृच्छिलादिवस्तुनि तच्चिद्वस्तु अविद्याजाड्येनाभिभवात्तप्तवारिस्थशैत्यमिव   
नष्टमदर्शनं गतम् । देवमनुष्यादिलिङ्गे तु स्पष्टमभिव्यक्तम् ।   
वृक्षादिलिङ्गेषूत्कृष्टां छन्नतां बहिः संवेदनविवेकाक्षमतां गतं   
दृष्टम् । चिदम्श इव न सत्तांशे तारतम्यमित्याह-तदिति । तेषां   
त्रिविधोपाधीनां सर्वानुभवसिद्धैः सद्भावैरेव लिङ्गैस्तत्सर्वत्र   
विजृम्भितमनभिभूतमित्यर्थः ॥ ५२ ॥  
  
एतद्भूयः क्रमेणाहं शृणु वक्ष्यामि तेऽनघ ।  
देहे स्वे च यथोदेति भृशं संविन्मयक्रमः ॥ ५३ ॥  
  
उक्तमेवाभिव्यक्तितारतम्यं क्रमादासर्गसमाप्तेर्निरूपयितुं प्रतिजानीते-एतदिति ।   
स्वे मनुष्यादिदेहे चात्पशुस्थावरादिदेहे यथा यादृशतारतम्येन ॥ ५३ ॥  
  
चेतनाचेतनं भूतजातं व्योम तथाखिलम् ।  
सर्वं चिन्मात्रसन्मात्रं शून्यमात्रं यथा नभः ॥ ५४ ॥  
  
तदुपोद्घातेन सूक्ष्मस्थूलभूताध्यासप्रपञ्चनाय सर्वाधिष्ठानसच्चिदेकरसं   
सर्वप्रपञ्चतद्धर्मशून्यमात्मतत्त्वमादौ निर्दिशति-चेतनेति । नभो   
नभोवदसङ्गं विभु सूक्ष्मं च ॥ ५४ ॥  
  
तद्धि चिन्मात्रसन्मात्रमविकारं स्वनामयम् ।  
क्वचित्स्थितं संविदेव भूततन्मात्रपञ्चकम् ॥ ५५ ॥  
  
तस्मिंस्तथैव स्थिते मायाकल्पितैकदेशे आकाशादिसूक्ष्मभूतानां   
क्रमादध्यासात्तदेव भूतमात्रात्मरूपकं स्थितमित्याह-तद्धीति ॥ ५५ ॥  
  
तत्पञ्चधा गतं द्वित्वं लक्षसे त्वं स्वसंविदम् ।  
अन्तर्भूतविकारादि दीपाद्दीपशतं यथा ॥ ५६ ॥  
  
तत् तन्मात्रपञ्चकं प्राणो मनोबुद्धिर्ज्ञानेन्द्रियं कर्मेन्द्रियमिति पञ्चधा   
गतं लिङ्गशरीरं प्रतिबिम्बतया प्रविश्य दीपाद्दीपशतमिव सम्पन्नस्त्वं   
स्वसंविदमन्तर्भूता जन्मादिविकारा आदिपदाज्जाग्रदाद्यवस्थाभेदाश्च   
यस्मिंस्तथाविधं द्वित्वं जीवभावमिति यावत् । लक्षसे लक्षयसि । छान्दस   
उपग्रहव्यत्ययः ॥ ५६ ॥  
  
स्वसत्तामात्रकेणैव सङ्कल्पलवरूपिणा ।  
पञ्चकानि व्रजन्तीह देहत्वं तानि कानिचित् ॥ ५७ ॥  
  
कानिचिल्लि"ण्गारम्भपरिशिष्टानि पञ्चकानि जीवस्य   
देवमनुष्याद्याकारवासनानुसारिसङ्कल्पलवरूपिणा स्वसत्तामात्रकेणैव   
पञ्चीकरणद्वारा स्थूलदेहत्वं व्रजन्ति ॥ ५७ ॥  
  
कानिचित्तिर्यगादित्वं हेमादित्वं च कानिचित् ।  
कानिचिद्देशतादित्वं द्रव्यादित्वं च कानिचित् ॥ ५८ ॥  
  
देहप्रकारणाद्धेमादित्वं धत्तूरादिस्थावरशरीरताम् । अथवा   
तिर्यगादित्वमित्यादिपदादेव स्थावरदेहपरिग्रहः । हेमादित्वमित्यनेन   
स्वर्णरजतखर्परोपलक्षितब्रह्माण्डत्वं तदन्तर्गतभुवनादिभोग्यतां चेत्यर्थः   
॥ ५८ ॥  
  
एवं हि पञ्चकस्पन्दमात्रं जगदिति स्थितम् ।  
चित्संविदत्र सर्वत्र विद्यते रघुनन्दन ॥ ५९ ॥  
  
अस्त्वेवं किं ततस्तत्राह-एवं हीति । स्थितं सिद्धम् । तर्ह्यधिष्ठानचैतन्यं   
सर्वत्रास्तीति घटाद्यपि चेतनं किं न स्यात्तत्राह-चिदिति ॥ ५९ ॥  
  
केवलं पञ्चकवशाद्देहादौ चेतनाभिधा ।  
जडस्पन्दाभिधा क्वापि स्थावरादौ जडाभिधा ॥ ६० ॥  
  
पञ्चकवशाच्चैतन्याभिव्यञ्जकप्राणादिपञ्चकघटितलिङ्गदेहप्राधान्यादेव   
मनुष्यदेहादौ मुख्या चेतनाभिधा । क्वापि तिर्यक्षु लिङ्गस्थूलदेहयोः   
समप्राधान्याज्जडस्पन्दाभिधा जडचेतनाभिधा । स्थावरादौ तु   
लिङ्गस्यान्तःसंवेदनमात्रत्वेन बहिर्जनैश्चेतनत्वाविभावनाज्जडाभिधा   
प्रसिद्धेत्यर्थः ॥ ६० ॥  
  
यथा स्तब्धः स्थितो वीचिरिव स्थलमिवास्थितः ।  
पञ्चकेषु तथैतच्चिल्लोलरूपा जडान्विता ॥ ६१ ॥  
  
त्रिष्वपि चित्कथं तारतम्येन स्थितेत्यत्र दृष्टान्तमाह-यथेति । यथा दिवा विलीनो   
धृतसमुद्रः सायं शिशिरपवनसम्पर्काद्वेलातटे क्रमाद्घनीभावात् स्तब्धो   
निश्चलः स्थितः सन् द्रवप्रदेशे वीचिरिव चलः । ईषद्घनप्रदेशे ईषच्चलः ।   
अत्यन्तघनप्रदेशे स्थलमिवाचलश्च स्थितः तथैवैषा   
चिन्नरतिर्यकूस्थावरदेहरूपेषु पञ्चकेषु लोकरूपा ईषल्लोला अत्यन्तजाड्यान्विता च   
स्थितेत्यर्थः ॥ ६१ ॥  
  
इतः सौम्य इतो लोलः किमब्धिरिति नो यथा ।  
विकल्पादौ तथैवैतत्पञ्चकं हि जडाजडम् ॥ ६२ ॥  
  
यथा क्वचिद्घनीभावेन लोलत्वाभावेऽपि तस्य नाब्धित्वव्याघातस्तथा   
स्थावरादिभावेऽपि न चिद्रूपताक्षतिरित्याह-इति इति । नो इति काकुः । किमब्धिरिति   
व्यपदेशो न भवति किन्तु भवत्येव यथा तथैवैतत्सुरनरतिर्यग्विकल्पादौ   
चैतन्यमक्षतमित्यर्थः । अथवा यं जडाजडविकल्पोऽध्यस्तपञ्चकधर्म एव न   
चिद्धर्मस्तस्यानिर्धर्मकत्वादित्याशयेनाह-पञ्चकं हीति ॥ ६२ ॥  
  
देहादिपञ्चकं जीवः स्पन्दः शैलादिकं जडम् ।  
स्थावराद्यनिलस्पन्दि स्वभाववशतोऽनघ ॥ ६३ ॥  
  
पञ्चके स्वभाववशत ईदृशा बहवो विकल्पा दृष्टा इत्याह-देहादीति ।   
देहाद्याकारपरिणतं पञ्चकं प्राणधारणाधीनस्पन्दचैतन्याभ्यां   
जीवश्चेतनस्तत्प्रयोजकः स्पन्दः शैलादिकं जडमेव । स्थावरादिशरीरं तु   
बाह्यानिलाधीनस्पन्दि अन्तश्चेतनमित्यादिव्यवस्थितविकल्पाः स्वभाववशतो दृष्टा   
इत्यर्थः ॥ ६३ ॥  
  
वाचः पर्यनुयोक्तव्याः स्वभावाद्रघुनन्दन ।  
शीतोष्णादि हिमाग्न्यादि वाक्चेति परिदृश्यते ॥ ६४ ॥  
  
ननु स्वः स्वात्मको भावः स्वभावः स कथं विरुद्धविकल्पात्मकः स्यात् । विरोधो हि   
परसापेक्षः । स्वो भावस्त्वनन्यापेक्षः । यदि स्वीयो भावः स्वभावस्तथाप्यसौ   
स्वमात्रसापेक्षो न परसापेक्ष इति कथं परसापेक्षस्य विकल्पस्य स्वरूपं निमित्तं   
वा स्यादिति यदि पर्यनुयुज्यते तर्हि त्वया स्वभावं विहाय वाचः पर्यनुयोक्तव्याः । ता   
एव हि चिज्जडादिशब्दरूपाः । स्वाः पुनरुक्तायै स्वार्थं व्यावर्तयन्त्यश्चैतन्यजाड्ये   
विरुद्धे गमयतः । एवं शीतोष्णादिधर्मपरा हिमाग्न्यादिधर्मिपरा वाक्च सर्वापि   
इति एवं प्रकारैव सर्वत्र परिदृश्यत इत्यर्थः । स्वभावादिति ल्यब्लोपे कर्मणि   
पञ्चमी ॥ ६४ ॥  
  
गृहीतवासनांशानां पुष्टाभावविकारिणाम् ।  
स्थितयः पञ्चकानां हि योज्याः पर्यनुयोजने ॥ ६५ ॥  
  
अथवा वागपि न पर्यनुयोज्या तस्या वासनाकल्पितविकल्पवत्पञ्चकार्थानुवादित्वेन   
तत्पराधीनत्वात् । किन्तु गृहीतवासनांशानां तत्तद्विरुद्धविकल्पभावेन   
विकारिणां लिङ्गात्मनां पञ्चकानां स्थितय एव पर्यनुयोजने योज्या इत्याह##-  
  
वासनास्तु विपर्यस्ता इतो नेतुमितश्च ताः ।  
पुंसा प्राज्ञेन शक्यन्ते सुखं पर्यनुयोजितुम् ॥ ६६ ॥  
  
अथवा न तासामप्यपराधः । पूर्वपूर्वविरुद्धविकल्पसहस्रवासनानुसारित्वात् । अतः   
प्राज्ञेन विरुद्धविकल्पनामूलमन्विष्यता पुंसा चित्तमित इतश्च   
विरुद्धविकल्पसहस्रेषु नेतुं विपर्यस्ता विक्षिप्ता वासना एव पर्यनुयोजितुं शक्यन्ते   
न स्वभावादय इत्याह-वासना इति ॥ ६६ ॥  
  
अशुभे वा शुभे वापि तेन पर्यनुयोज्यते ।  
प्रबुद्धवासनं चान्यत्पञ्चकं सुप्तवासनम् ॥ ६७ ॥  
  
पुंसामशुभे तिर्यक्स्थावरादिभावे शुभे देवादिभावे वा प्रबुद्धवासनं   
सुप्तवासनं च पञ्चकं तिष्ठति । तेन वासनैव तद्धेतुः पर्यनुयोज्यत इत्यन्वयः ॥   
६७ ॥  
  
यत्र पर्यनुयोगस्य फलं समनुभूयते ।  
तत्र तं सम्प्रयुञ्जीत नाकाशं मुष्टिभिः क्षिपेत् ॥ ६८ ॥  
  
किं च वासनापर्यनुयोगस्य तत्क्षयोपाये प्रवर्तकत्वेन सफलता ।   
स्वभावादिपर्यनुयोगस्य न किञ्चित्फलमस्तीत्याह-यत्रेति ॥ ६८ ॥  
  
तृणाग्रनिष्ठा मेर्वाद्याः पञ्चकानां हि राशयः ।  
विवेकनिष्ठाः कीटाद्या एते स्थावरजङ्गमाः ॥ ६९ ॥  
  
अत एव वासनाक्षये पूर्णात्मलाभान्मेर्वाद्याः स्वर्णराशयोऽपि तृणाग्रस्ये   
निष्ठेव निष्ठा तुच्छता येषां ते तृणाग्रनिष्ठाः सम्पद्यन्ते । विवेकनिष्ठा   
देवादिभोगशालिदेहा अपि कीटाद्या इव तुच्छतराः सम्पद्यन्त इत्याह-तृणाग्रेति ॥   
६९ ॥  
  
प्रसुप्तवासनाः केचिद्यथा स्थावरजातयः ।  
प्रबुद्धवासनाः केचिद्यथा नरसुरादयः ॥ ७० ॥  
  
अत एव वासनास्वापप्रबोधतारतम्यादेव पञ्चकेषु   
स्थावरादिवैचित्र्यमित्युदाहृत्य दर्शयति-प्रसुप्तेति द्वाभ्याम् ॥ ७० ॥  
  
सवासनाविलाः केचिद्यथैते तिर्यगादयः ।  
प्रक्षिप्तवासनाः केचिद्यथैते मोक्षगामिनः ॥ ७१ ॥  
  
वासनाभिराविलेनास्वच्छेन चित्तेन सहिताः सवासनाविलाः ।   
प्रक्षिप्तवासनास्त्यक्तवासनाः ॥ ७१ ॥  
  
अथ स्वास्वेव संवित्सु मनोबुद्ध्यादिकाः कृताः ।  
हस्तपादादिसंयुक्तैः सञ्ज्ञाः पञ्चकराशिभिः ॥ ७२ ॥  
  
वासनावैचित्र्यादेव देवनरादिपञ्चकराशिराकाशभूमिगमनादिविचित्रव्यवहार##-  
स्वासु संवित्स्वेव नरादियोग्यव्यवहारोचिता   
मनोबुद्ध्यहङ्कारचित्तचक्षुःश्रोत्रप्राणरसनस्पर्शादिका अन्तर्बाह्यकरणरूपाः   
सञ्ज्ञाः सङ्केताः कृताः अत एव ताः प्रतिप्राणिविचित्रस्वभावा दृश्यन्त इति   
भावः ॥ ७२ ॥  
  
तिर्यगादिभिरप्यन्यैरन्याः सञ्ज्ञाः प्रकल्पिताः ।  
स्थावरादिभिरप्यन्यैरन्यान्याः संविदः कृताः ॥ ७३ ॥  
  
तिर्यग्भिः पश्वादिभिस्तु चत्वारः पादाः शृङ्गे पुच्छं चेति । पक्षिभिस्तु चञ्चुः   
पक्षौ पुच्छं पादौ चेति । सर्पैस्तु फणा भोगः पुच्छमिति ।   
कृमिकीटैर्दंशमशकादिभिश्च स्वस्ववासनानुरूपव्यवहारयोग्या   
अवयवादिसङ्केताः कल्पिता इत्यर्थः ॥ ७३ ॥  
  
इति साधो स्फुरन्तीमे चित्राः पञ्चकराशयः ।  
रूपैराद्यन्तमध्येषु चलाचलजडाजडैः ॥ ७४ ॥  
  
आद्यन्तमध्येषु चलैर्विकारिभिर्जडैश्च । अधिष्ठानसद्रूपेण तु अचलैरजडैश्च ॥ ७४   
॥  
  
एषामेकोऽभिसङ्कल्पः परमाणुर्महीपते ।  
बीजमाकाशवृक्षाणां सर्गाणां तेष्विमानि तु ॥ ७५ ॥  
  
एवं पञ्चकाख्यलिङ्गभेदाननन्तानुपवर्ण्य तेष्वेकतमस्य   
कस्यचित्कर्मोपासनसमुच्चयानुष्ठानफलसमष्ट्यहम्भावं प्राप्तस्य   
कश्चिदेकः सङ्कल्पपरमाणुरस्य संसारनभोवृक्षस्य बीजमित्याह-एषामिति ।   
समष्टिगोचरत्वादभिव्याप्तः सङ्कल्पोऽभिसङ्कल्पस्तल्लक्षणः परमाणुः   
सर्गरूपाणामाकाशवृक्षाणां बीजं तेषु च सर्गाकाशवृक्षेषु इमानि   
पञ्चकानीत्यहो मायेत्यर्थः ॥ ७५ ॥  
  
इन्द्रियाणि च पुष्पादि विष्यामोदवर्ति हि ।  
इच्छाभ्रमर्यो राजन्त्यो मञ्जर्यश्चञ्चलक्रियाः ॥ ७६ ॥  
  
सर्गाणामाकाशवृक्षत्वं यदुक्तं तत्पुष्पतदामोदादिकल्पनयोपपादयति##-  
विषयलक्षणेष्वामोदेषु वर्तनशीलं तत् प्रधानमिति यावत् । चञ्चलानां   
कर्मेन्द्रियाणां क्रियाः ॥ ७६ ॥  
  
लोकान्तराणि स्वच्छानि गुल्मा मूलं समेरवः ।  
पल्लवा नीलजलदा लता लोला दिशो दश ॥ ७७ ॥  
  
स्वच्छानि स्वर्गादिलोकान्तराणि गुल्मा विटपाः । समेरवो मेरुसहिताः सर्वे पर्वता   
मूलम् ॥ ७७ ॥  
  
वर्तमानानि भूतानि भविष्यन्ति च यानि तत् ।  
जयन्ति तान्यसङ्ख्यानि फलानि रघुनन्दन ॥ ७८ ॥  
  
भूतानि चतुर्विधशरीराणि । तत्तस्य वृक्षस्य ॥ ७८ ॥  
  
पञ्चबीजास्त एते हि राम पञ्चकपादपाः ।  
स्वयन्न् स्वभावाज्जायन्ते स्वयन्न् नश्यन्ति कालतः ॥ ७९ ॥  
  
स्वभावात्स्वविवेकशून्यादात्मनः ॥ ७९ ॥  
  
स्वयन्न् नानात्वमायान्ति चिरं जाड्यात्स्फुरन्ति च ।  
स्वविविक्ताः शमं यान्ति तरङ्गा इव वारिधौ ॥ ८० ॥  
  
स्वस्माद्विविक्ता विवेकदृष्ट्या दृष्टाः ॥ ८० ॥  
  
इतो यान्ति समुत्सेधमितो यान्ति शमं स्वयम् ।  
एते जाड्यविवेकाभ्यां तरङ्गा इव तोयधौ ॥ ८१ ॥  
  
श्लोकद्वयोक्तमेव सङ्गृह्याह-इत इति । इतः पराग्दृष्टेः । इतः प्रत्यग्दृष्टेः   
॥ ८१ ॥  
  
ये विवेकवशमालयं गता राम पञ्चकविलासराशयः ।  
तेन भूय इह यान्ति संस्थितिं प्रभ्रमन्ति जगतीतरे मुहुः ॥ ८२ ॥  
  
हे राम ये पञ्चकविलासराशयः आलयं निर्वासननाशपर्यन्तं विवेकवशं   
गतास्ते इह संसारे भूयो जन्ममरणदेहधारणादिसंस्थितिं न यान्ति । इतरे तु जगति   
यथापूर्वं प्रभ्रमन्त्येवेत्यर्थः ॥ ८२ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
चू० पञ्चकविलासो नामाशीतितमः सर्गः ॥ ८० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
पञ्चकविलासो नामाशीतितमः सर्गः ॥ ८० ॥  
  
# ०८१
एकाशीतितमः सर्गः ८१  
  
श्रीवसिष्ठ उवाच ।  
  
एतत्पञ्चकबीजं तु कुण्डलिन्यां तदन्तरे ।  
प्राणमारुतरूपेण तस्यां स्फुरति सर्वदा ॥ १ ॥  
  
कुण्डलिन्याः प्रसङ्गेन रोगोद्भवशमक्रमाः ।  
सिद्धिसिद्धेक्षणोपायाद्यशेषमिह वर्ण्यते ॥   
  
यदा प्राणानिलो याति हृदि कुण्डलिनीपदम् । तदा   
संविदुदेत्यन्तर्भूततन्मात्रबीजभूः इति बुद्धिशक्तिजवप्रदत्वोपपादने   
भूततन्मात्रबीजभूरित्यंशस्य स्फुटीकरणाय कृतं   
स्थूलसूक्ष्मपञ्चकविचारं सङ्गमयन् खेचरादिसिद्धिबीजप्राणाभ्यासोपयुक्तं   
प्रस्तुतकुण्डलिन्यां प्राणाद्युद्भवप्रकारं प्रदर्शयति-एतदिति । तस्य   
स्थूलदेहात्मकस्य पञ्चकस्यान्तरे मूलाधारे तस्यां प्राग्वर्णितायां   
कुण्डलिन्यामेतस्य लिङ्गात्मकपञ्चकस्य बीजमुपादानं भूतसूक्ष्मं प्रथमं   
प्राणपञ्चकरूपेण स्फुरतीत्यर्थः ॥ १ ॥  
  
सान्तःकुण्डलिनीस्पन्दस्पर्शसंवित्कलामला ।  
कलोक्ता कलनेनाशु कथिता चेतनेन चित् ॥ २ ॥  
  
सा प्राणरूपेणान्तःस्फुरिता कुण्डलिनी मारुतधर्मेण स्वधर्मेण च स्पन्दः   
स्पर्शः संविदिति त्रिरूपकल्पना भूत्वा कला चिज्जीवो मनःसङ्कल्पो बुद्धिरहङ्कारः   
पुर्यष्टकं लिङ्गमित्यादिनामानि कलनादिव्यापारोपाधिभिर्लभत इत्याह-सान्तरिति   
त्रिभिः ॥ २ ॥  
  
जीवनाज्जीवतां याता मननाच्च मनःस्थिता ।  
सङ्कल्पाच्चैव सङ्कल्पा बोधाद्बुद्धिरिति स्मृता ॥ ३ ॥  
  
अहङ्कारात्मतां याता सैषा पुर्यष्टकाभिधा ।  
स्थिता कुण्डलिनी देहे जीवशक्तिरनुत्तमा ॥ ४ ॥  
  
अपानतामुपागत्य सततं प्रवहत्यधः ।  
समाना नाभिमध्यस्था उदानाख्योपरि स्थिता ॥ ५ ॥  
  
तत्र स्पन्दशक्तेः प्रधानवृत्तितत्स्थानत्रैविध्यन्न् दर्शयति-अपानतामिति ॥ ५ ॥  
  
अधस्त्वपानरूपैव मध्ये सौम्यैव सर्वदा ।  
पुष्टाप्युदानरूपैव पुंसः स्वस्थैव तिष्ठति ॥ ६ ॥  
  
वृत्तिभेदप्रयोजनान्याह-अध इति । अपानगमनाद्येव प्रयोजनमित्यर्थः ।   
अपानोदानाभ्यामाकृष्यमाणापि स्वयन्न् सौम्या निश्चलैव । तदवष्टब्धत्वादेव   
पुष्टा बलवत्यप्यूर्ध्ववृत्तिरुदानरूपैव सती स्वस्थैव तिष्ठति न लिङ्गं   
बहिरुत्क्रामयतीत्यर्थः ॥ ६ ॥  
  
सर्वयत्नमधो याति यदि यत्नान्न धार्यते ।  
तत्पुमान्मृतिमायाति तया निर्गतया बलात् ॥ ७ ॥  
  
एवमधोवृत्तेरपि सा विष्टम्भिकेत्याह-सर्वप्रयत्नमिति । यदि सामान्यवृत्त्या   
न धार्यते तर्हि सा जीवसंविदपानवृत्त्या सर्वयत्नं यथा स्यात्तथा   
आकृष्यमाणा अधोमार्गेण बहिर्याति । किं ततस्तदाह-तदिति ॥ ७ ॥  
  
समस्तैवोर्ध्वमायाति यदि युक्त्या न धार्यते ।  
तत्पुमान्मृतिमायाति तया निर्गतया बलात् ॥ ८ ॥  
  
प्रागुक्तं स्पष्टमाह-समस्तैवेति ॥ ८ ॥  
  
सर्वथात्मनि तिष्ठेच्चेत्त्यक्त्वोर्ध्वाधोगमागमौ ।  
तज्जन्तोर्हीयते व्याधिरन्तर्मारुतरोधतः ॥ ९ ॥  
  
अत एव प्राणापानगतिनिरोधाभ्यासेन सर्वाङ्गे समानवृत्त्येतरवृत्तिजये   
सर्वव्याधिक्षयमृत्युजयसिद्धिरित्याह-सर्वथेति । आत्मनि देहे ॥ ९ ॥  
  
सामान्यनाडीवैधुर्यात्सामान्यव्याधिसम्भवः ।  
प्रधाननाडीवैधुर्यात्प्रधानव्याधिसम्भवः ॥ १० ॥  
  
एकशतं प्रधाननाड्यस्तच्छाखास्तु सामान्यनाड्यस्तास्वन्नरसप्रापिकायाः   
समानवृत्तेर्यत्रैव   
कफपित्ताद्युपचयाद्वैदुर्यमव्यापारस्तत्रैवेतरवायुभिर्वैषम्येणान्नरसाकर्षण्  
आदल्परोगाणां महारोगाणां च सम्भव इत्याह-सामान्येति ॥ १० ॥  
  
श्रीराम उवाच ।  
  
किंविनाशाः किमुत्पादाः शरीरेऽस्मिन्मुनीश्वर ।  
आधयो व्याधयश्चैव यथावत्कथयाशु मे ॥ ११ ॥  
  
कस्माद्विनाशो येषां ते किंविनाशाः । एवं किमुत्पादाः ॥ ११ ॥  
  
श्रीवसिष्ठ उवाच ।  
  
आधयो व्याधयश्चैव द्वयं दुःखस्य कारणम् ।  
तन्निवृत्तिः सुखं विद्यात्तत्क्षयो मोक्ष उच्यते ॥ १२ ॥  
  
तेषां निवृत्तिरौषधानुनयैस्तात्कालिकोपशमः । सुखरूपस्यात्मनः   
परिशेषात्सुखम् । तेषां मूलतो ज्ञानेन नाशो मोक्ष इत्यर्थः ॥ १२ ॥  
  
मिथः कदाचिज्जायेते कदाचित्सममेव च ।  
पर्यायेण कदाचिच्च आधिव्याधी शरीरके ॥ १३ ॥  
  
मिथः अन्योन्यनिमित्तकत्वात्क्रमसंलग्ने । कदाचिद्युगपदुत्पन्नाद्बाह्यनिमित्तात्समं   
युगपत् । कदाचित्सुखान्तरिते पर्यायेण ॥ १३ ॥  
  
देहदुःखं विदुर्व्याधिमाध्याख्यं वासनामयम् ।  
मौर्ख्यमूले हि ते विद्यात्तत्त्वज्ञाने परिक्षयः ॥ १४ ॥  
  
मौर्ख्यमज्ञानं तन्मूले ॥ १४ ॥  
  
अतत्त्वज्ञानवशतः स्वेन्द्रियाक्रमणं विना ।  
हृदि तानवमुत्सृज्य रागद्वेषेष्वनारतम् ॥ १५ ॥  
  
तत्र आध्युद्भवनिमित्तान्याह-अतत्त्वज्ञानेति । आक्रमणं निग्रहस्तं विना ।   
तदभावादित्यर्थः । हृदि चित्ते तानवं स्तिमितवायुप्रायां स्वास्थ्यहेतुं   
सूक्ष्मतामुत्सृज्य रागद्वेषेषु प्रसक्तेरिति शेषः ॥ १५ ॥  
  
इदं प्राप्तमिदं नेति जाड्याद्वा घनमोहदाः ।  
आधयः सम्प्रवर्तन्ते वर्षासु मिहिका इव ॥ १६ ॥  
  
इदं प्राप्तमिदं न प्राप्तमिति चिन्ताया इति शेषः । भयशोकनिमित्तप्राप्तौ   
तत्प्रतीकारोपायापरिज्ञानलक्षणं घनं मोहं ददतीति घनमोहदाः ॥ १६ ॥  
  
भृशं स्फुरन्तीष्विच्छासु मौर्ख्ये चेतस्यनिर्जिते ।  
दुरन्नाभ्यवहारेण दुर्देशाक्रमणेन च ॥ १७ ॥  
  
इदानीं शारीरव्याध्युद्भवहेतूनाह-भृशमित्यादिना । इच्छामौर्ख्ये आन्तरे   
तद्धेतू । दुरन्नादयस्तु बाह्याः । दुर्देशाः श्मशानादयः ॥ १७ ॥  
  
दुष्कालव्यवहारेण दुष्क्रियास्फुरणेन च ।  
दुर्जनासङ्गदोषेण दुर्भाबोद्भावनेन च ॥ १८ ॥  
  
दुष्टेषु निशीथप्रदोषादिकालेष्वशनव्यवायादिव्यवहारेण । दुर्भावा   
विषसर्पव्याघ्रतस्करादिशङ्कास्तेषां मनस्युद्भावनेन ॥ १८ ॥  
  
क्षीणत्वाद्वा प्रपूर्णत्वान्नाडीनां रन्ध्रसन्ततौ ।  
प्राणे विधुरतां याते काये तु विकलीकृते ॥ १९ ॥  
  
नाडीनामन्नरसाप्रवेशेन क्षीणत्वाद्द्विगुणरसवातादिप्रवेशेन प्रपूर्णत्वाद्वा   
विधुरतां कफपित्तादिप्रकोपेन व्याकुलताम् । आघातादिना विकलीकृते ॥ १९ ॥  
  
दौःस्थित्यकारणं दोषाद्व्याधिर्देहे प्रवर्तते ।  
नद्याः प्रावृण्निदाघाभ्यामिवाकारविपर्ययः ॥ २० ॥  
  
दौःस्थित्यमस्वास्थ्यं तत्कारणं व्याधिः स देहस्याकारविपर्ययः ॥ २० ॥  
  
प्राक्तनी चैहिकी वापि शुभा वाप्यशुभा मतिः ।  
यैवाधिका सैव तथा तस्मिन्योजयति क्रमे ॥ २१ ॥  
  
सा चाधिव्याधिसामग्री प्राक्तनैहिककर्मानुसारेण मिलतीत्याह-प्राक्तनीति ॥ २१ ॥  
  
आधयो व्याधयश्चैवं जायन्ते भूतपञ्चके ।  
कथं शृणु विनश्यन्ति राघवाणां कुलोद्वह ॥ २२ ॥  
  
द्विविधो व्याधिरस्तीह सामान्यः सार एव च ।  
व्यवहारस्तु सामान्यः सारो जन्ममयः स्मृतः ॥ २३ ॥  
  
सामान्यः पेलवः सारो दृढतरश्च । व्यवह्रियत इति व्यवहारः   
क्षुत्तृषास्त्रीपुत्रलालसादिस्तत्सम्भवश्च । जन्ममयो जन्मादिविक्रियामूलम् ॥ २३ ॥  
  
प्राप्तेनाभिमतेनैव नश्यन्ति व्यावहारिकाः ।  
आधिक्षयेणाधिभवाः क्षीयन्ते व्याधयोऽप्यलम् ॥ २४ ॥  
  
अभिमतेनान्नपानस्त्रीपुत्रादिना ॥ २४ ॥  
  
आत्मज्ञानं विना सारो नाधिर्नश्यति राघव ।   
भूयो रज्ज्ववबोधेन रज्जुसर्पो हि नश्यति ॥ २५ ॥  
  
आधिर्व्याधिः भूयो भूयसा लोकपरिशीलनाद्रज्जुतत्त्वप्रत्ययपर्यन्तेनावबोधेन ॥ २५   
॥  
  
आधिव्याधिविलासानां राम साराधिसङ्क्षयः ।  
सर्वेषां मूलहा प्रावृण्नदीव तटवीरुधाम् ॥ २६ ॥  
  
प्रावृण्नदी सर्वेषां तटवीरुधामिव सर्वेषामाधिव्याधिविलासानां   
सारव्याधिसङ्क्षयो मूलहा मूलोच्छेदीत्यन्वयः ॥ २६ ॥  
  
अनाधिजा व्याधयस्तु द्रव्यमन्त्रशुभक्रमैः ।  
चिकित्सकादिशास्त्रोक्तैर्नश्यन्त्यन्यैरिहाथवा ॥ २७ ॥  
  
सामान्यव्याधिष्वनाधिजव्याधयः सुचिकित्स्या इत्याशयेनाह-अनाधिजा इति ।   
अन्यैर्वृद्धपरम्परोपदिष्टैश्चिकित्सनैः ॥ २७ ॥  
  
स्नानमन्त्रौषधोपाया वक्तुश्चाधिगतानि च ।  
त्वया चिकित्साशास्त्राणि किमन्यदुपदिश्यते ॥ २८ ॥  
  
लोलार्कादितीर्थेषु स्नानम् । मन्त्रा औषधानीत्याद्युपायाः । वक्तुश्च   
वृद्धजनादधिगतान्यौषधानि चिकित्साशास्त्राणि च त्वया ज्ञायन्त एवेति शेषः ॥ २८   
॥  
  
श्रीराम उवाच ।  
  
आधेः कथं भवेद्याधिः कथं च स विनश्यति ।  
द्रव्यादितरया युक्त्या मन्त्रपुष्यादिरूपया ॥ २९ ॥  
  
आधिभ्यो व्याधिजन्मप्रकारं तच्चिकित्सोपायं च रामः पृच्छति-आधेरिति ।   
द्रव्यादौषधादितरया मन्त्रपुण्यादिरूपयेति स्वसम्भावनयोक्तिः ॥ २९ ॥  
  
श्रीवसिष्ठ उवाच ।  
  
चित्ते विधुरिते देहः सङ्क्षोभमनुयात्यलम् ।  
तथाहि रुषितो जन्तुरग्रमेव न पश्यति ॥ ३० ॥  
  
तत्र प्रथमं तदुद्भवप्रकारमाह-चित्ते इत्यादिना । विधुरिते आधिभिः क्षुब्धे ।   
उक्तमर्थं दृष्टान्तेनोपपादयति-तथाहीति सार्धेन । अग्रं पुरोमार्गम् ॥ ३० ॥  
  
अनवेक्ष्य पुरो मार्गममार्गमनुधावति ।  
प्रकृतं मार्गमुत्सृज्य शरार्तो हरिणो यथा ॥ ३१ ॥  
  
सङ्क्षोभात्साम्यमुत्सृज्य वहन्ति प्राणवायवः ।  
देहे गजप्रविष्टेन पयांसीव सरित्तटे ॥ ३२ ॥  
  
दार्ष्टान्तिकेऽपि तथैव आधिकृतात्सङ्क्षोभात्प्राणवायवः साम्यमुत्सृज्यामार्गेण   
वहन्ति । यथा गजस्य प्रविष्टेन प्रवेशेन क्षुब्धानि पयांसि सरितस्तटे अमार्गे वहन्ति   
तद्वत् ॥ ३२ ॥  
  
असमं वहति प्राणे नाड्यो यान्ति विसंस्थितिम् ।  
असम्यक्संस्थिते बूपे यथा वर्णाश्रमक्रमाः ॥ ३३ ॥  
  
असमं विषमम् । विसंस्थितिं कफपित्तादिपूर्णताप्रयुक्तविषमसंस्थानताम् ॥ ३३ ॥  
  
काश्चिन्नाड्यः प्रपूर्णत्वं यान्तिं काश्चिच्च रिक्तताम् ।  
प्राणाऽऽविधुरिते देहे सर्वतः सरितो यथा ॥ ३४ ॥  
  
तदेवाह-काश्चिदिति । प्राणैराविधुरिते सर्वतो विह्वलीकृते देहे । सरितो नाड्यः   
स्रोतांसिव ॥ ३४ ॥  
  
कुजीर्णत्वमजीर्णत्वमतिजीर्णत्वमेव वा ।  
दोषायैव प्रयात्यन्नं प्राणसञ्चारदुष्क्रमात् ॥ ३५ ॥  
  
यथा काष्ठानि नयति प्राचीदेशं सरिद्रयः ।  
तथान्नानि नयत्यन्तः प्राणवातः स्वमाश्रयम् ॥ ३६ ॥  
  
समानाख्यः प्राणवातः स्वमाश्रयं सर्वं शरीरं भुक्तान्यन्नानि रसीकृत्य   
नयति । मध्ये तु समान एष ह्येतद्धुतमन्नं समं नयतीति श्रुतेरिति भावः ॥ ३६ ॥  
  
यान्यन्नानि निरोधेन तिष्ठन्त्यन्तःशरीरके ।  
तान्येव व्याधितां यान्ति परिणामस्वभावतः ॥ ३७ ॥  
  
धातुवैषम्यपरिणामस्वभावतः ॥ ३७ ॥  
  
एवमाधेर्भवेद्व्याधिस्तस्याभावाच्च नश्यति ।  
यथा मन्त्रैर्विनश्यन्ति व्याधयस्तत्क्रमं शृणु ॥ ३८ ॥  
  
उपसंहरति-एवमिति । अभावान्नाशात् ॥ ३८ ॥  
  
यथा विरेकं कुर्वन्ति हरीतक्यः स्वभावतः ।  
भावनावशतः कार्यं तथा यरलवादयः ॥ ३९ ॥  
  
हरीतक्याः फलानि हरीतक्यः । फले लुकि हरीतक्यादिषु व्यक्तिः इति नियमान्न वचने   
युक्तवद्भावः । तथा यरलवादयो वायुवह्निभूजलादिबीजात्मका मन्त्रवर्णा   
मान्त्रिकभावनावशतो नाडीषु   
व्याध्याकारपरिणतान्नरसानाभुत्सारणपाचनादिकार्यं कुर्वन्तीत्यर्थः ॥ ३९ ॥  
  
शुद्धया पुण्यया साधो क्रियया साधुसेवया ।  
मनः प्रयाति नैर्मल्यं निकषेणेव काञ्चनम् ॥ ४० ॥  
  
आध्युपशमोपायानाह-शुद्धयेत्यादिना ॥ ४० ॥  
  
आनन्दो वर्धते देहे शुद्धे चेतसि राघव ।  
पूर्णेन्दावुदिते ह्यत्र नैर्मल्यं भुवने यथा ॥ ४१ ॥  
  
सत्त्वशुद्ध्या वहन्त्येते क्रमेण प्राणवायवः ।  
जरयन्ति तथान्नानि व्याधिस्तेन विनश्यति ॥ ४२ ॥  
  
आधिव्याध्योरिति प्रोक्तौ नाशोत्पत्तिक्रमौ त्वयि ।  
कुण्डलिन्याः कथायोगादधुना प्रकृतं शृणु ॥ ४३ ॥  
  
प्रासङ्गिकप्रश्नोत्तरमुपसंहृत्य प्रकृतं सिद्धिहेतुनिरूपणं प्रस्तौति##-  
  
पुर्यष्टकपराख्यस्य जीवस्य प्राणनामिकाम् ।  
विद्धि कुण्डलिनीमन्तरामोदस्येव मञ्जरीम् ॥ ४४ ॥  
  
पुर्यष्टकाख्यस्य लिङ्गात्मनो जीवस्याधारभूताम् ॥ ४४ ॥  
  
तां यदा पूरकाभ्यासादापूर्य स्थीयते समम् ।  
तदैति मैरवं स्थैर्यं कायस्यापीनता तथा ॥ ४५ ॥  
  
आपूर्य कूर्मनाड्यां प्राणमवष्टभ्येत्यर्थः । तथा च पतञ्जलेः सूत्रम्   
कूर्मनाड्यां स्थैर्यम् इति । कण्ठकूपादध उरसि कूर्माकारा नाडी तस्यां   
कृतसंयमः स्थैर्यं लभते यथा सर्पो गोधा वेति तद्भाष्यम् । कायस्यापीनता   
गरिमाख्या सिद्धिरपि तथा तादृशी भैरवी सिद्ध्यतीत्यर्थः ॥ ४५ ॥  
  
यदा पूरकपूर्णान्तरायतप्राणमारुतम् ।  
नीयते संविदेवोर्ध्वं सोढुं घर्मक्लमं श्रमम् ॥ ४६ ॥  
  
केन तर्ह्यूर्ध्वं नभोगतिसिद्धिस्तदाह-यदेत्यादिना । यदा पूरकेण पूर्णे   
देहान्तरायतो मूलाधारादारभ्य ब्रह्मरन्ध्रपर्यन्तं   
दीर्घीकृत्योर्ध्वमाकृष्टः प्राणमारुतो यस्मिन्कर्मणि तद्यथा स्यात्तथा संवित्   
कुण्डलिनी प्राणनिरोधोद्भूतमूष्माणं तत्प्रयुक्तं शारीरं क्लमं मानसं   
श्रमं चाभ्यासपाटवेनामृताप्लावनेन च सोढुं सह्यं कर्तुमूर्ध्वं नीयते ॥   
४६ ॥  
  
सर्पीव त्वरितैवोर्ध्वं याति दण्डोपमां गता ।  
नाडीः सर्वाः समादाय देहबद्धा लतोपमाः ॥ ४७ ॥  
  
नीयमाना च सा आकर्षणाद्दण्डोपमां दीर्घतां गता सती सर्पीव   
त्वरितैवोर्ध्वमभ्यासपाटवाद्याति । कथं याति तदाह-नाडीरिति ॥ ४७ ॥  
  
तदा समस्तमेवेदमुत्प्लावयति देहकम् ।  
नीरन्ध्रं पवनापूर्णं भस्त्रेवाम्बु ततान्तरम् ॥ ४८ ॥  
  
तदा नाडीद्वारा नीरन्ध्रं निरवकाशं यथा स्यात्तथा पवनेनापूर्णं   
लघुत्वमापन्नं समस्तमापादमस्तकमिदं देहकं   
कूपादूर्ध्वमाकृष्यमाणा चर्मभस्त्रा ततं व्याप्तमान्तरमन्तःप्रदेशो येन   
तथाविधमम्ब्विव उत् ऊर्ध्वं प्लावयति उड्डीनं करोति   
तदेवास्याकाशगमनमित्यर्थः ॥ ४८ ॥  
  
इत्यभ्यासविलासेन योगेन व्योमगामिना ।  
योगिनः प्राप्नुवन्त्युच्चैर्दीना इन्द्रदशामिव ॥ ४९ ॥  
  
इति एवंविधेनाभ्यासविलासेन योगेन कायाकाशसम्बन्धसंयमलक्षणेन । तथा च   
भगवतः पतञ्जलेः सूत्रम् कायाकाशयोः   
सम्बन्धसंयमाल्लघुतूलसमापत्तेश्चाकाशगमनम् इति तद्भाष्यं च यत्र   
कायस्तत्राकाशं कायस्य तेन सम्बन्धः प्राप्तिस्तत्र कृतसंयमो योगी जित्वा   
तत्सम्बन्धं लघुतूलादिषु आपरमाणुभ्यः समापत्तिं लब्ध्वा जितसम्बन्धो   
लघुर्लघुत्वाच्च जले पदाभ्यां विहरति ततस्तूर्णनाभितन्तुमात्रे विहृत्य रश्मिषु   
विहरति ततो यथेष्टमाकाशगतिरस्य भवति इति ॥ ४९ ॥  
  
ब्रह्मनाडीप्रवाहेण शक्तिः कुण्डलिनी यदा ।  
बहिरूर्ध्वं कपाटस्य द्वादशाङ्गुलमूर्धनि ॥ ५० ॥  
  
इदानीं सिद्धदर्शनोपायमाह-ब्रह्मनाडीत्यादिना । यदा रेचकेन   
प्रयोगेणोर्ध्वमाकृष्टा कुण्डलिनी शक्तिर्ब्रह्मनाडी सुषुम्ना तदन्तः   
प्राणप्रवाहेण शीर्षकपालद्वयसन्धिलक्षणस्य कपाटस्य   
बहिर्द्वादशाङ्गुलमिते मूर्धनि षोडशान्ताख्ये स्थाने मुहूर्तमात्रं स्थितिमाप्नोति   
तदा व्योमगानां सिद्धानां दर्शनं भवतीति परेणान्वयः । तथा च भगवतः   
पतञ्जलेः सूत्रम् मूर्धज्योतिषिसिद्धदर्शनम् इति । तद्भाष्यं च शिरःकपाले   
अन्तश्छिद्रं प्रभास्वरत्वाज्ज्योतिस्तत्र संयमात्सिद्धानां   
द्यावापृथिव्योरन्तरालचारिणां दर्शनमिति ॥ ५० ॥  
  
रेचकेन प्रयोगेण नाड्यन्तरनिरोधिना ।  
मुहूर्तं स्थितिमाप्नोति तदा व्योमगदर्शनम् ॥ ५१ ॥  
  
श्रीराम उवाच ।  
  
दर्शनं कीदृशं ब्रह्मन्नयनांशुगणं विना ।  
अदिव्यानामिन्द्रियाणां तत्त्वमेवं कथं भवेत् ॥ ५२ ॥  
  
आदिव्यानामिन्द्रियाणामिति भावलक्षणे षष्ठी चानादरे इति षष्ठ्यौ ।   
यदास्मदादीनामिन्द्रियाणामदिव्यानां सतां सत्यपि तत्सन्निकर्षे सिद्धानां तत्त्वं   
तद्गोचरत्वं दुर्लभं तदा नयनांशुगणं चाक्षुषप्रभासन्निकर्षं विना   
षोडशान्ते प्राणधारणमात्रेण सिद्धानां दर्शनं कथं भवेत्तच्च   
कीदृशमित्यर्थः ॥ ५२ ॥  
  
श्रीवसिष्ठ उवाच ।  
  
न केचन महाबाहो भूचरेण नभस्वतः ।  
अदिव्येनाश्रिता ज्ञानैर्दृश्यन्ते पुरुषेन्द्रियैः ॥ ५३ ॥  
  
तत्र कथं भवेदित्यंशमिष्टापत्त्या वसिष्ठः परिहरति-न केचनेति । नभस्वतो   
नभस्वन्तो वायुभूताः । सिद्धा आश्रिता ज्ञानैर्मलिनैः   
पुरुषेन्द्रियैरदिव्येनोपायान्तरेण वा न दृश्यन्त इति सत्यमेव त्वयोक्तमित्यर्थः ॥ ५३   
॥  
  
विज्ञानाद्दूरसंस्थेन बुद्धिनेत्रेण राघव ।  
दृश्यन्ते व्योमगाः सिद्धाः स्वप्नवत्स्वार्थदा अपि ॥ ५४ ॥  
  
केन तर्हि दृश्यन्ते तदाह-विज्ञानादिति ।   
विज्ञानाद्योगाभ्याससंस्कृतमनसः ॥ ५४ ॥  
  
स्वप्नावलोकनं यद्वत्तद्वत्सिद्धावलोकनम् ।  
केवलोऽथ विशेषोऽयं सिद्धप्राप्तौ स्थिरार्थता ॥ ५५ ॥  
  
कीदृशमिति प्रश्नांशस्योत्तरमाह-स्वप्नावलोकनमिति । स्थिरार्थता   
संवादवरदानफलावाप्त्यादिव्यवहारक्षमार्थता स्वप्नापेक्षया विशेष इत्यर्थः   
॥ ५५ ॥  
  
मुखाद्बहिर्द्वादशान्ते रेचकाभ्यासयुक्तितः ।  
प्राणे चिरं स्थितिं नीते प्रविशत्यपरां पुरीम् ॥ ५६ ॥  
  
इदानीं परकायप्रवेशो येनोपायेन सिद्ध्यति तमाह-मुखादिति । द्वादशान्ते   
द्वादशाङ्गुलिपरिमितप्रान्ते ॥ ५६ ॥  
  
श्रीराम उवाच ।  
  
वद स्वभावस्य कथं ब्रह्मन्नचलसंस्थितिः ।  
वक्तारः सानुकम्पा हि दुष्प्रश्नेऽपि न खेदिनः ॥ ५७ ॥  
  
विशेषोऽयं सिद्धप्राप्तौ स्थिरार्थता इति यदुक्तं तत्र स्वभाव एव हेतुर्वाच्यः   
सर्वस्य जगतो मायामयत्वादनियतस्थितित्वं प्राग्बहुशस्त्वयैव घटस्य पटता   
दृष्टा इत्यादिना व्युत्पादितं तत्र स्वभावस्यैकस्य नियतस्थितिः कथमिति रामः   
पृच्छति-वदेति ॥ ५७ ॥  
  
श्रीवसिष्ठ उवाच ।  
  
शक्तिर्या तु स्वभावाख्या यथा स्फुरति चात्मनः ।  
सर्गादिषु तथैवासौ स्थितिं यातीति निश्चयः ॥ ५८ ॥  
  
सत्यसङ्कल्पस्येश्वरस्य सर्गादिकालसङ्कल्पप्रयुक्ता वस्तुस्वभावनियतिरपि   
यावत्सर्गकालमेव न प्रलये सास्तीति न सर्वनियतिभङ्गवादविरोध इत्याशयेन   
प्रागुक्तमेव स्मारयन् वसिष्ठस्तदुत्तरमाह-शक्तिरिति ॥ ५८ ॥  
  
अवस्तुत्वादविद्याया वस्तुशक्तिरपि क्वचित् ।  
भिद्यते दृश्यते ह्यङ्ग वसन्ते शारदं फलम् ॥ ५९ ॥  
  
कालभेदेनेव देशभेदेनापि वस्तुशक्तेरनियतता दृष्टेत्याह-अवस्तुत्वादिति ।   
क्वचित्कामरूपदेशादौ शारदं व्रीह्यादिफलम् ॥ ५९ ॥  
  
सर्वमेवमिदं ब्रह्म नानाऽनानातया स्थितम् ।  
जृम्भते व्यवहारार्थं केवलं कथितस्थिति ॥ ६० ॥  
  
नानाऽनानातया अनियतस्वभावतया स्थितं सर्वमेवेदं ब्रह्म । ब्रह्म   
स्वभावेनैव नियतैकरूपं नान्येनेत्यर्थः । कथं तर्हि   
वेह्नेरूर्ध्वज्वलनादिनियतिस्तत्राह-जृम्भते इति ।   
प्राणिकर्मतत्फलोपभोगव्यवहारार्थमज्ञातं ब्रह्मैव कञ्चित्कालं तथा तथा   
नियतस्थिति भूत्वा जृम्भत इत्यर्थः ॥ ६० ॥  
  
श्रीराम उवाच ।  
  
सूक्ष्मच्छिद्रादिगत्यर्थं पूरणार्थं च खस्य वा ।  
अणुतां स्थूलतां वापि कायोऽयं नीयते कथम् ॥ ६१ ॥  
  
इदानीमणिमाख्या महिमाख्या च सिद्धिः केनोपायेन सिद्ध्यतीति रामः पृच्छति##-  
  
श्रीवसिष्ठ उवाच ।  
  
काष्ठक्रकचयोः श्लेषाद्यथा छेदः प्रवर्तते ।  
द्वयोः सङ्घर्षणादग्निः स्वभावाज्जायते तथा ॥ ६२ ॥  
  
अस्य प्रश्नस्योत्तरमुत्तरसर्गे विस्तराद्वर्णयिष्यंस्तदुपोद्घाततया देहे   
अग्नीषोमव्याप्तिं निरूपयिष्यन् प्राणापानयोः सङ्घर्षादन्तराले जाठराग्निनिष्पत्तौ   
दृष्टान्तमाह-काष्ठेति । छेदो द्वैधीभावः । द्वयोः प्राणापानयोः ।   
अग्निर्जाठरः ॥ ६२ ॥  
  
मांसं कुयन्त्रजठरे स्थितं श्लिष्टमुखं मिथः ।  
ऊर्ध्वाधःसम्मिलत्स्थूलद्व्यम्भःस्थैरिव वैतसम् ॥ ६३ ॥  
  
प्राणापानयोः सङ्घर्षणोपपत्तये अन्योन्याकर्षकत्वे कारणमाह##-  
नाभेरूर्ध्वमधश्च सम्मिलत् अत एव मिथः   
श्लिष्टमुखमामाशयपक्वाशयभस्त्राद्वयरूपं स्थूलं मांसं   
दिविस्थैरूर्ध्वमाकाशसंस्थैरम्भःस्थैरधो जले निमग्नैश्च भागैः   
परस्परश्लिष्टैरुपलक्षितमधोऽम्भसा ऊर्ध्वं वायुना च विरुद्धदेशयोः   
कृष्यमाणं वैतसं कुञ्जमिव कम्पमानं स्थितं वर्तत इत्यर्थः ॥ ६३ ॥  
  
तस्य कुण्डलिनी लक्ष्मीर्निलीनान्तर्निजास्पदे ।  
पद्मरागसमुद्गस्य कोशे मुक्तावली यथा ॥ ६४ ॥  
  
अस्तु तत्किं ततस्तत्राह-तस्येति । तस्य मांसस्याधस्तनभस्त्राभागस्य   
मूलभागरूपे निजे आस्पदे मूलाधारे प्रागुक्ता कुण्डलिनी सर्वस्य   
कार्यकारणसङ्घातस्य प्राणप्रदत्वाल्लक्ष्मीः ॥ ६४ ॥  
  
आवर्तफलमालेव नित्यं सलसलायते ।  
दण्डाहतेव भुजगी समुन्नतिविवर्तिनी ॥ ६५ ॥  
  
जपकाले आवर्त्यमाना रुद्राक्षादिफलमालेव नित्यमभीक्ष्णं   
प्राणापानोद्गिरणनिगिरणाभ्यां सलसलायते कम्पेनाव्यक्तरवं जनयति ।   
अव्यक्तानुकरणाड्डाचि बहुलग्रहणात् करोत्यर्थे क्यङ् । समुन्नतिरूर्ध्वमुखता   
तया विवर्तिनी परिवर्तनशीला ॥ ६५ ॥  
  
द्यावापृथिव्योर्मध्यस्था क्रियेव स्पन्दधर्मिणी ।  
संविन्मधुविबोधार्को हृत्पद्मपुटषट्पदी ॥ ६६ ॥  
  
द्यावापृथिव्योर्मध्ये प्राणिनामूर्ध्वाधोगतिहेतुर्विहितनिषिद्धक्रियेव   
प्राणापानयोरूर्ध्वाधोगतिहेतुत्वात्स्पन्दधर्मिणी । चाक्षुषादिभविल्लक्षणानां   
मधूनां रूपादिविषयास्वादानां विबोधे अर्क इव स्थिता ॥ ६६ ॥  
  
तत्सर्वं शक्तिपद्मादि बाह्येनाभ्यन्तरैस्तया ।  
हृदि व्याधूयते वातैः पत्रवृन्दमिवाभितः ॥ ६७ ॥  
  
शक्तयो ज्ञानकर्मेन्द्रियादिशक्तयः । प्रागुक्तं हृत्पद्ममादिपदान्नाडीजालं च   
हृदि आभ्यन्तरैर्वातैस्तया व्याधूयते कम्प्यते । यथा बाह्येन वातेन   
तरुपत्रवृन्दं व्याधूयते तद्वदित्यर्थः ॥ ६७ ॥  
  
यद्वद्व्योम स्फुरत्यङ्ग स्वभावात्तत्र वायवः ।  
बलवन्मृदु यत्किञ्चिद्भृशं कवलयन्ति तत् ॥ ६८ ॥  
  
बाह्यं व्योम यद्वद्विशालं स्फुरति तत्र च स्वभावादेव वायवो   
बलवत्काष्ठपाषाणादिमृदपर्णतृणादि च कवलयन्तीव कालेन जरयन्ति   
तद्वदन्तर्व्योम्न्यपि प्राणवायवो भुक्तमन्नादि जरयन्तीत्यर्थः ॥ ६८ ॥  
  
वातैराहन्यमानं तत्पद्मादि तरलायते ।  
हृद्यन्यान्यैति कार्येण पल्लवादि यथा तरोः ॥ ६९ ॥  
  
जरणप्रकारमेवाह-वातैरिति । तत्प्रागुक्तं हृत्पद्मनाडीभस्त्रादि   
प्राणवातैराहन्यमानं ध्मायमानं लोहकारभस्त्रेव तरलायते । तरलायमानस्य   
तस्य हृदि अन्तःप्रविष्टस्यान्नस्य प्रथमं रसो रसाद्रक्तं रक्तान्मांसं   
मांसात्त्वक् त्वचो मेदो मेदसो मज्जा मज्जाभ्योऽस्थीन्यस्थिभ्यः शुक्रमिति   
विचित्रकार्येणान्यस्या अन्या परिणतिरेति । यथा वसन्ते तरोरन्तःप्रविष्टभौमरसस्य   
पल्लवा मञ्जर्यः पुष्पाणि फलानीत्यादि एति तद्वदित्यर्थः ॥ ६९ ॥  
  
देहेष्वाजरणं सर्वरसानां पवनोऽन्वहम् ।  
जनयत्यग्निमन्योन्यसङ्घर्षाद्वनवेणुवत् ॥ ७० ॥  
  
तत्र सप्तस्वपि धातुस्थानेषूत्तरोत्तरपरिणामसिद्धये   
परस्परसङ्घर्षाज्जाठराग्नेरभिव्यक्तिरस्तीत्याशयेनाह-देहेष्विति । आजरणं   
जरणपरम्परया चरमधातुपरिणामपर्यन्तमित्यर्थः ॥ ७० ॥  
  
स्वभावशीतवातात्मा देहस्तेनौष्ण्यमेत्यथ ।  
उदितेन स सर्वाङ्गे भुवनं भानुना यथा ॥ ७१ ॥  
  
स देहः सर्वाङ्गे उदितेन प्रदीप्तेन तेन जाठराग्निना औष्ण्यमेति ॥ ७१ ॥  
  
सर्वतो विचरेदस्मिंस्तत्तेजस्तारकाकृति ।  
हृत्पद्महेमभ्रमरो योगिनां चिन्त्यतां गतम् ॥ ७२ ॥  
  
तस्यैव सर्वदेहव्यापिनो जाठराग्नेर्हृत्पद्मे तारकाकारेण योगिभिरुपासनं क्रियत   
इत्याह-सर्वत इति । अस्मिन् देहे ॥ ७२ ॥  
  
तत्प्रकाशमयं ज्ञानं चिन्तितं सत्प्रयच्छति ।  
येन योजनलक्षस्थं वस्तु नित्यं हि दृश्यते ॥ ७३ ॥  
  
तदेव चिद्रूपेण चिन्त्यमानं व्यवहितविप्रकृष्टसर्वपदार्थदर्शनसिद्धिं   
जनयतीत्याह-तदिति ॥ ७३ ॥  
  
तस्याग्नेर्वाडवस्येव जलं संशुष्कमिन्धनम् ।  
मांसपङ्कजखण्डाढ्यन्न् हृत्सरः कोशवासिनः ॥ ७४ ॥  
  
तस्याग्नेरिन्धनमाह-तस्येति । वाडवस्याग्नेः सामुद्रं जलमिव मांसलक्षणैः   
पङ्कजखण्डैराढ्यं यद्धृत्सरस्तत्कोशशायिनस्तस्य जाठरस्याग्नेरपि   
शारीरमन्नरसरूपं जलं संशुष्कं ज्वलनयोग्यमिन्धनमित्यर्थः ॥ ७४ ॥  
  
यदच्छन्न् शीतलत्वं च तदस्यात्मेन्दुरुच्यते ।  
इतीन्दोरुत्थितः सोऽग्निरग्नीषोमौ हि देहकः ॥ ७५ ॥  
  
देहे इन्धनभूतमिन्द्वंशं लक्षणेन विभज्य देहस्याग्नीषोमात्मकत्वमाह##-  
  
सर्वं तूष्णात्मकं किञ्चित्तेजोऽर्काग्न्यभिधं विदुः ।  
शीतात्मकं तु सोमाख्यमाभ्यामेव कृतं जगत् ॥ ७६ ॥  
  
बहिरपि जगत्प्रकाशौष्ण्याभ्यां शैत्यजाड्याभ्यां चाग्नीषोमात्मकं   
ज्ञेयमित्याह-सर्वमिति ॥ ७६ ॥  
  
विद्याविद्यास्वरूपेण सर्वं सदसदात्मना ।  
जगद्वा येन निर्वृत्तं तदेवैवं विभज्यते ॥ ७७ ॥  
  
अथवा चिज्जडोभयघटितं सदसदात्मकमविद्याशबलं ब्रह्मैव जगदाकारेण   
निर्वृत्तमिति तदेवैवं प्रकाशजाड्यात्मना अग्नीषोमरूपेण विभक्तमित्याह##-  
  
संवित्प्रकाशं विद्यादि सूर्यमग्निं विदुर्बुधाः ।  
असज्जाड्यं तमो विद्याद्याहुः सोमं मनीषिणः ॥ ७८ ॥  
  
तं विभागमेव स्फुटमाह-संविदिति । विद्यां आत्मतत्त्वस्फूर्तिम् ।   
आदिपदाद्बाह्यार्थप्रथां च ॥ ७८ ॥  
  
श्रीराम उवाच ।  
  
वह्निर्वाय्वात्मनः सोमादुदेतीति मुनीश्वर ।  
सोमस्योत्पत्तिमधुना वद मे वदतां वर ॥ ७९ ॥  
  
देहेष्वाजरणं सर्वरसानां पवनोऽन्वहम् ।   
जनयत्यग्निमन्योन्यसङ्घर्षाद्वनवेणुवत् इति त्वदुक्त्या देहे बहिश्च   
प्रत्यक्षेणाग्न्यादित्यादेर्वाय्वधीनोद्भवोदयादिदर्शनाद्वह्निर्वाय्वात्मनः   
सोमादुदेतीत्ययमर्थो मया बुद्ध इति शेषः । शेषः स्पष्टः ॥ ७९ ॥  
  
श्रीवसिष्ठ उवाच ।  
  
अग्नीषोमौ मिथः कार्यकारणे च व्यवस्थिते ।  
पर्यायेण समं चैतौ प्रजीषेते परस्परम् ॥ ८० ॥  
  
परस्परं पर्यायेण प्रजीषेते जिगीषेते । जेः सनि द्वित्वकुत्वयोरभावश्छान्दसः ।   
अज्झनगमाम् इति दीर्घः । प्रजीवेते इति पाठे तु परस्परमुपजीवत इत्यर्थः ॥ ८० ॥  
  
जन्माङ्गबीजाङ्कुरवत्तथा दिवसरात्रिवत् ।  
स्थितिश्छायातपसमा केवला सैतयोर्भवेत् ॥ ८१ ॥  
  
अनयोर्जन्मबीजाङ्कुरवत्परस्परोपादानकं दिवसरात्रिवत्परस्परनिमित्तकं च ।   
स्थितिस्तु छायातपसमा परस्परोपघातिनीत्यर्थः ॥ ८१ ॥  
  
तुल्यकालोपलम्भासावित्थं छायातपस्थितिः ।  
केवलैकोपलम्भाढ्या स्थितिर्दिवसरात्रिवत् ॥ ८२ ॥  
  
दृष्टान्तभेदोपन्यासस्य तात्पर्यान्तरमाह-तुल्येति । युगपदुलम्भे   
छायातपस्थितिः पर्यायेणोपलम्भे दिनरात्रिस्थितिर्दृष्टान्त इत्यर्थः ॥ ८२ ॥  
  
कार्यकारणभावश्च द्विविधः कथितोऽनयोः ।  
सद्रूपपरिणामोत्थो विनाशपरिणामजः ॥ ८३ ॥  
  
दृष्टान्तयोः कार्यकारणभावद्वयपरत्वपक्षेऽप्यवान्तरभेदान्तरद्वयेऽपि   
तात्पर्यमस्तीत्याह-कार्यकारणभावश्चेति ॥ ८३ ॥  
  
एकस्माद्यद्द्वितीयस्य सम्भवोऽङ्कुरबीजवत् ।  
कार्यकारणभावोऽसौ सद्रूपपरिणामजः ॥ ८४ ॥  
  
तयोराद्यमुपपादयति-एकस्मादिति ॥ ८४ ॥  
  
एकनाशे द्वितीयस्य यद्भावो दिनरात्रिवत् ।  
कार्यकारणभावोऽसौ विनाशपरिणामजः ॥ ८५ ॥  
  
द्वितीयमुपपादयति-एकेति । भाव उत्पत्तिः ॥ ८५ ॥  
  
सद्रूपपरिणामस्य मृद्घटक्रमसंस्थितेः ।  
अक्षोपलम्भादितरत्प्रमाणं नोपयुज्यते ॥ ८६ ॥  
  
आद्ये कार्यदशायां कारणसत्त्वे मृदात्मकोऽयं घट इत्यादि प्रत्यक्षं   
प्रमाणमित्याह-सद्रूपेति । यद्यप्यनुमानादीनामपि सम्भवोऽस्ति तथापि   
प्रत्यक्षसिद्धेऽर्थे न ते मृग्यन्ते इत्यनुपयोगोक्तिः । तदुक्तं न्यायवाचस्पत्ये न हि   
करिणि दृष्टे चीत्कारेण तमनुमिमते मिमातारः इति । सिद्धिसत्त्वेन   
पक्षतारूपकारणाभावादित्याशयः ॥ ८६ ॥  
  
विनाशपरिणामस्य दिनरात्रिक्रमस्थितेः ।  
अभावोऽप्येकवस्तुस्थो गतो मुख्यप्रमाणताम् ॥ ८७ ॥  
  
एवं द्वितीयेऽपि कार्यदशायां कारणासत्त्वे दिवारात्रिं नोपलभामहे इत्यनुपलब्धिः   
प्रमाणमित्याह-विनाशेति । एकवस्तुस्थः एकवस्तुमात्रग्राहिप्रत्यक्षाविरुद्धः ॥   
८७ ॥  
  
अनास्था नास्ति कर्तृत्वमित्याद्याऽऽयुक्तिवादिनः ।  
अवज्ञया बहिष्कार्याः स्वानुभूत्यपलापिनः ॥ ८८ ॥  
  
ननु कार्यं कुर्वत् कारणमुच्यते । तत्कर्तृत्वं च कारणस्य   
तदभिनिवेशलक्षणायामास्थायां दृष्तम् । न च प्रकाशनमात्रोपक्षीणस्य   
दिनस्य रात्रिनिर्माणे आस्थास्तीति नास्ति कर्तृत्वम् । एवं रात्रेरपि दिनकर्तृत्वं   
नास्तीत्यभावपरिणामेन कार्यकारणभावो निर्मलः । एवमचेतनस्य मृदादेर्न   
घटादिजनने आस्था सम्भवति । तस्याश्चेतनधर्मत्वात् ।   
किञ्चानुपमर्दितान्मृत्पिण्डान्न घटो निष्पद्यते । उपमर्दे तु मृत्पिण्डो   
नश्यत्येवेति किं सद्रूपेण परिणमेत । न च पिण्डघटव्यतिरिक्ता उभयानुगता   
मृन्नाम काचित्तत्र तृतीयास्ति । किं च बीजादिस्थितं निनङ्क्षु नश्यन्नष्टं वा   
अङ्कुरं जनयेत् । नाद्यः । कुसूलादौ तत्प्रसङ्गात् । न द्वितीयतृतीयौ । तदा   
स्वत्राणेऽप्यसमर्थं परमुत्पादयितुं समर्थमिति का वाचो युक्तिः । चतुर्थस्तु कल्पः   
सर्वानुभवबाधित इति न कस्माच्चित्कस्यचिदुत्पत्तिर्विनाशो वा किन्तु स्वभावत एव   
सर्वमुत्पद्यते विनश्यति च तत्र पौर्वापर्यदर्शनादविवेकिनां   
कार्यकारणभावविकल्पा इत्यादिदुर्युक्तिवादिनः स्वानुभवविरोधोद्भावनेनैव   
निरसनीया इत्याह-अनास्थेति । इत्यादिरायुक्तिर्दुर्युक्तिस्तद्वादिनः । अवज्ञया   
अवमानेन । स्वानुभूत्यपलापिता च तेषामित्थं वर्णनीया ।   
अनास्थादियुक्तिबुद्धिरकर्तृत्वादिबुद्धिं जनयति चेत्तयोरेव   
कार्यकारणभावस्तवानुभवसिद्ध इति कथं तत्सामान्यापलापः । यदि न जनयति   
तर्हि तथा स्वानुभववतस्तव परबुबोधयिषया युक्त्युपन्यासः स्वानुभवविरुद्धः   
प्रलाप इति । एवं रात्रिरपि चरमभावविकारात्मना अभावपरिणामेन दिनस्य   
कारणमिति स्वानुभवसिद्धमेव । न च नाशो न भावविकारः । उत्पत्त्यादेरिव तस्यापि   
भावधर्मत्वानुभवात् । एवं बीजाङ्कुराद्यवस्थास्वनुगतं   
द्रव्यमप्यबाधितप्रत्यभिज्ञानुभवसिद्धं नापलापार्हम् । तदेव स्थितं   
निनङ्क्षु नश्यन्नष्टमित्याद्यवस्थाभेदं स्वात्मन्यनुभवदङ्कुरादेः कारणं   
नावस्थाभेदेषु इति तत्र द्रव्यभेदांस्तेषां   
निर्हेतुकोपेत्त्यादीन्निष्प्रमाणकानतिगौरवग्रस्तांश्च प्रलपन्तो मूर्खा अवज्ञयैव   
बहिष्कार्या इत्यर्थः ॥ ८८ ॥  
  
प्रत्यक्षवदभावोऽपि प्रमैव रघुनन्दन ।  
अग्न्यभावोऽपि शीइतस्य प्रमाणं सर्वजन्तुषु ॥ ८९ ॥  
  
अनुपलब्धेः प्रामाण्यसन्देहं वारयति-प्रत्यक्षवदिति । प्रमैव प्रमाणमेव ।   
न चाभावे प्रभाकरणत्वमन्यत्र न दृष्टमिति भ्रमितव्यम् । तेजोऽभावस्य   
शीतानुमितौ लिङ्गविधया करणत्वप्रसिद्धेरित्याह-अग्न्यभाव इति ॥ ८९ ॥  
  
अग्निर्धूमतया भागाद्यां प्रयाति पयोदताम् ।  
सद्रूपपरिणामेन तदग्निः सोमकारणम् ॥ ९० ॥  
  
बहिरग्नेः सद्रूपपरिणामेन सोमकारणत्वमुदाहरति-अग्निरिति । तत् तत्र ॥ ९० ॥  
  
अग्निर्नष्टतया [असौ नष्टतया शैल्याद्वायुतामेव याति यत् इति पाठः   
अग्निर्नष्टतया इति मूलपाठे तु वायुभावमित्यध्याहारलब्धं ज्ञेयम् ।]   
शैत्यादसावेव प्रयाति यत् ।  
विनाशपरिणामेन तदग्निः सोमकारणम् ॥ ९१ ॥  
  
अभावपरिणामेनापि तदुदाहारति-अग्निरिति । असौ अग्निर्यद्वायुभावं प्राप्नोति ।   
यदा वा अग्निरुद्वायति वायुमेवाप्येति इति श्रुतेः ॥ ९१ ॥  
  
सप्ताम्बुधिपयः पीत्वा धूमोद्गारेण वाडवः ।  
पयोदतां प्रयातेन तदेव जनयत्यलम् ॥ ९२ ॥  
  
सरूपपरिणामेनाग्नीषोमयोः परस्परकारणत्वमेकैकत्रोदाहरति-सप्तेत्यादिना ।   
वाडवो वडवानलः पयोदतां प्रयातेन स्वेनैव तत्सप्ताम्बुधिपय एव जनयति ।   
क्षीरदधिघृतादीनामपि रसात्मकसोमरूपत्वात्सर्वत्र पयोवाधः ॥ ९२ ॥  
  
अर्कः पीत्वा निशानाथमामावास्यं पुनः पुनः ।  
उद्गिरत्यमले पक्षे मृणालमिव सारसः ॥ ९३ ॥  
  
आ अमावास्यामित्यामावास्यम् । आङ्मर्यादाभिविध्योः इत्यव्ययीभावे   
नपुंसकह्रस्वः । कृष्णपक्षे अमावास्यापर्यन्तमित्यर्थः । अमले शुक्ले पक्षे ॥ ९३ ॥  
  
पीत्वामृतोपमं शीतं प्राणः सोममुखागमे ।  
अभ्रागमात्पूरयति शरीरं पीनतां गतः ॥ ९४ ॥  
  
सोमो मुखमिव शोभमानो यत्र तथाविधवसन्तग्रीष्मागमे प्राणः सोष्मा   
वायुर्भौमं पयः पीत्वा वर्षर्तावभ्रागमात्तद्वेषेण पीनतां गतः सन् वृष्ट्या   
पुनर्जगच्छरीरं पूरयति । अथवा आध्यात्मिक एव प्राणः सोमस्यापानस्य   
मुखादन्नपानादेरुदरे आगमने सति अमृतोपमं तद्रसं पीत्वा पीनतां गतः   
सन्नभ्रवद्व्याप्तसर्वनाडीजालागमनाच्छरीरं पूरयत्याप्याययति । स एवास्य   
पुनः सोमपरिणाम इत्यर्थः । तदपानेनाजिघृक्षत्तदावयत्सैषोऽन्नस्य ग्रहः इति   
श्रुतेरिति भावः । सोमं सुखागमे इति पाठे तु प्राणोऽग्निभूतो यजमानप्राणोऽध्वरे   
अमृतोपमं शीतं सोमरसं पीत्वान्ते धूमादिमार्गेण सुखस्य स्वर्गस्यागमे   
अभ्रस्य चन्द्रसन्निहिताकाशलक्षणमार्गपर्वण आगमनाच्चन्द्रं प्राप्य   
तद्भावं प्राप्तः कलाभिः स्वशरीरं पूरयति स एवास्य पौर्णमास्यां पीनतां   
गतः पुनः सोमपरिणाम इत्यर्थः । धूमादिमार्गश्चन्द्रभावश्च श्रुत्यैव   
दर्शितः । अथ यत्रेमे प्रातरिष्टापूर्ते दत्तमित्युपासते ते धूममभिसम्भवन्ति   
धूमाद्रात्रिं रात्रेरपरपक्षप्रपरपक्षाद्यान् षट्दक्षिणैति मासांस्तानैते   
संवत्सरमभिप्राप्नुवन्ति मासेभ्यः पितृलोकं   
पितृलोकादाकाशमाकाशाच्चन्द्रमसमेष सोमो राजा तद्देवानामन्नम् इति ।   
तस्मिन्नेतस्मिन्नग्नौ देवाः श्रद्धां जुह्वति तस्या आहुतेः सोमो राजा सम्भवति इति च   
पञ्चाग्नि विद्यायाम् ॥ ९४ ॥  
  
जलमप्युदपां भोगे प्रयात्यर्कस्य रश्मिताम् ।  
सद्रूपपरिणामेन तज्जलं वह्निकारणम् ॥ ९५ ॥  
  
यदि मन्यसे न वायुर्भौमं रसं शोषयति किं त्वर्करश्मय एव तं पिबन्ति   
रात्रावप्यूष्मरूपेण तेषां सत्त्वादिति तदा त एवोदाहरणमित्याशयेनाह##-  
रश्मितां सरूपपरिणामेन याति । शुक्लरूपेण तत्रापामनुगमदर्शनात् ।   
यदादित्यस्य लोहितं रूपं तेजस्तद्रूपं यच्छुक्लं तदपाम् इति श्रुतेरिति भावः ॥ ९५ ॥  
  
नाशात्मकतया तोयमौष्ण्यत्वादेति ह्यग्निताम् ।  
विनाशपरिणामेन तत्तोयं वह्निकारणम् ॥ ९६ ॥  
  
यस्तु तत्र शैत्यद्रवत्वयोर्नाश औष्ण्यरौक्ष्ययोश्चोद्भवस्तदंशे   
विनाशपरिणामिताप्यस्तीति सङ्कीर्णोदाहरणमिदमित्याह-नाशत्मकतयेति ॥ ९६ ॥  
  
अग्नेर्विनाशे सद्रूपपरिणामो निशाकरः ।  
इन्दोर्विनाशे सद्रूपपरिणामो हुताशनः ॥ ९७ ॥  
  
सर्वत्राग्नीषोमात्मके परिणामे उभयरूपसङ्कीर्णतापि सूक्ष्मदृशा लक्षयितुं   
शक्येत्याशयेनाह-अग्नेरिति द्वाभ्याम् ॥ ९७ ॥  
  
हुताशो नाशमागत्य सोमो भवति वै तथा ।  
दिवसो नाशमागत्य रात्रिर्भवति वै यथा ॥ ९८ ॥  
  
तमःप्रकाशयोश्छायातपयोर्दिनरात्रयोः ।  
मध्ये विलक्षणं रूपं प्राज्ञैरपि न लभ्यते ॥ ९९ ॥  
  
तर्हि तमःप्रकाशयोश्छायातपादौ च किमनुगतं रूपं येन सद्रूपपरिणामता   
तत्र स्यादिति चेत् तद्ब्रह्मैव तच्चाभिज्ञतमैरपि शृङ्गग्राहिकया न लभ्यत   
इत्याह-तम इति । मध्ये अनुगतं व्यावृत्ततमःप्रकाशविलक्षणं   
सन्मात्ररूपम् । अथवा मध्ये सन्धौ उभयविलक्षणम् । दिनरात्रयोरिति   
समासान्तश्छान्दसः ॥ ९९ ॥  
  
सन्धिरप्यविलोपः स्यादेतयोरेव तद्वपुः ।  
भावाभावैर्यथैकास्थानिष्ठावेतौ तथैव हि ॥ १०० ॥  
  
ननु तमःप्रकाशयोः सन्धिरुभयविलोपात्मा शून्यरूपस्तत्र नोभयविलक्षणं   
किञ्चिद्रूपमस्तीत्याशङ्क्याह-सन्धिरिति । अनयोः सन्धिरपि अवलोपः   
अशून्यरूपः स्यात् । यतस्तत्सन्धिरूपमेतयोरेव वपुः परस्परसंलग्नं स्वरूपम् ।   
न हि शून्ययोः सन्धिर्नाम भवति । न वा निर्निमित्ता सतोः शून्यता कथं तर्हि तौ   
सन्धौ वर्तेते इति चेत् । यथा पूर्वोत्तरकालयोर्भावाभावैः ।   
उदाहरणबाहुल्याद्बहुवचनम् । परस्परनिरपेक्षनिरूपणेन भावरूपेण   
सापेक्षनिरूपणेनाभावरूपेण च तम इदं प्रकाशाभावरूपमेकमेव वस्तु   
प्रकाशश्चायं तमोऽभावरूपमेकमेव वस्त्विति सर्वानुभवादेतावेकास्थानिष्ठौ   
स्थितौ तथैव हि सन्धावपि वर्तेते । नाणुमात्रमप्यन्यथाभूतावित्यर्थः ॥ १०० ॥  
  
द्वाभ्यां चैतन्यजाड्याभ्यां भूतानि प्रस्फुरन्ति हि ।  
यथा तमःप्रकाशाभ्यामहोरात्रा महीतले ॥ १०१ ॥  
  
चिद्रूपजडरूपाभ्यामारब्धेयं जगत्स्थितिः ।  
जलामृताभ्यां मिश्राभ्यां शीता तनुरिवन्दवी ॥ १०२ ॥  
  
यथा विरुद्धाविरुद्धतमःप्रकाशघटिता अहोरात्रास्तथा चिज्जडोभयघटिताः   
सर्वव्यवहारा इत्याह-चिद्रूपेति । जलमये बिम्बे सूर्यकरद्वारा   
सूर्यबिम्बस्थितामृतात्मककलाभिः क्रमेण पूरणादुभयारब्धा ऐन्दवी तनुरिव ॥   
१०२ ॥  
  
प्रकाशमनलं सूर्यन्न् चिद्रूपं विद्धि राघव ।  
जडात्मकं तमोरूपं विद्धि सोमशरीरकम् ॥ १०३ ॥  
  
चिज्जडोभयांशशाभ्यामेव प्रकाशाप्रकाशतया आविर्भूताभ्यां   
जगतोऽग्नीषोमात्मकतेत्याह-प्रकाशमिति ॥ १०३ ॥  
  
चित्सूर्ये निर्मले दृष्टे नाम नश्येद्भवोदयम् ।  
व्योमसूर्ये बहिर्दृष्टे यथा कृष्णनिशातमः ॥ १०४ ॥  
  
बहिः सूर्योदयात्तम इवान्तश्चरमवृत्त्या   
चिदादित्योदयाज्जगन्मूलतमोनिवृत्तिरित्याह-चित्सूर्ये इति । भवस्योदयो   
यस्मात्तद्भवोदयन्न् तमः ॥ १०४ ॥  
  
सोमदेहे जडे दृष्टे चिन्निजे सत्यवद्भवेत् ।  
निशीथे विलसत्यब्जे यथा सौरप्रभाभरः ॥ १०५ ॥  
  
निजे प्रत्यगात्मनि जडे सोमदेहे दृष्टे सति तत्तादात्म्येन स्फुरन्त्यपि   
चित्तद्गुणत्वमिवापन्ना गुणान्तरवत्तत्सत्तयैव सती भूत्वा स्वसत्तया असत्यवद्भवेत् ।   
यथा निशीथे अर्धरात्रेऽब्जे चन्द्रे विलसति तदनुप्रवेशेन स्फुरन्   
सौरप्रभाभरश्चन्द्रधर्मचन्द्रिकात्वेन सम्पन्नश्चन्द्रसत्तया सन्निव भूत्वा   
स्वसत्तया असत्यवद्भवति तदानीं सौरप्रभाभरो नास्तीति सर्वजनानुभवादिति   
भावः ॥ १०५ ॥  
  
सोमं प्रकटयत्यग्निश्चिद्देहस्य चिरं प्रभाम् ।  
स्वसंविन्मयमिन्दुश्चिद्देहस्थं रूपमर्कजम् ॥ १०६ ॥  
  
दृष्टान्तदार्ष्टान्तिकयोरुपपत्तिं फलं चाह-सोममिति । चन्द्रमण्डले   
प्रविष्टः सूर्यप्रभारूपोऽग्निः सोमं जलमयं चन्द्रबिम्बं प्रकटयति   
स्फुरद्रूपं करोति । देहे तु जीवभावेनानुप्रविष्टा चिद्देहस्य चिरं   
यावदायुःप्रभामहम्भावादिना प्रथां करोति यथा प्रकाशयत्येकः कृत्स्नं   
लोकमिमं रविः । क्षेत्रं क्षेत्री तथा कृत्स्नं प्रकाशयति भारत ॥ इति   
भगवद्वचनात् । एवमन्योन्यमेलने तादात्म्याध्यासादर्कजं रूपं   
प्रभामण्डलमिन्दुर्भवति । चिच्च स्वसंविन्मयं मनुष्योऽहं चेतन   
इत्यादिस्वानुभवानुसारिदेहस्थं रूपं भवतीत्यन्वयः ॥ १०६ ॥  
  
चिन्निष्क्रिया त्वनामा सा केवला नोपलभ्यते ।  
आलोक इव दीपेन देहेनैवावगम्यते ॥ १०७ ॥  
  
इतोऽपि तस्या देहधर्मत्वभ्रम इत्याह-चिदिति । नमयति सङ्कोचयतीति नाम   
उपाधिस्तच्छून्या ॥ १०७ ॥  
  
चितश्चेत्योन्मुखत्वेन लाभः सैव च संसृतिः ।  
निश्चेत्यायाः शोभो लाभो निर्वाणं वा तदेव हि ॥ १०८ ॥  
  
अज्ञानावृतायाश्चितश्चेत्योपाध्युन्मुखप्रथानियमादेवानर्थप्राप्तिरित्याह##-  
  
अन्योन्यलब्धसद्वाक्यावेवं कुड्यप्रकाशवत् ।  
अग्नीषोमाविमौ ज्ञेयौ सम्पृक्तौ देहदेहिनौ ॥ १०९ ॥  
  
एवमुक्तरीत्या कुड्यसौरप्रकाशवदन्योन्यसंवलनाधीनसद्रूपेण   
वाग्व्यवहारविषयत्वादिमौ देहदेहिनावप्यग्नीषोमात्मकौ ज्ञेयौ ॥ १०९ ॥  
  
अतिशायिनि निर्वाणे जाड्ये चैवातिशायिनि ।  
अग्नीषोमस्य चैवाङ्ग स्थितिर्भवति केवला ॥ ११० ॥  
  
तयोरसंवलिता प्रत्येकं स्थितिः क्व प्रसिद्धा तदाह-अतिशायिनीति ।   
निर्वाणमुपाधिनिवृत्त्या आनन्दाविर्भावस्तस्मिन्नतिशायिनि आत्यन्तिके सिद्धे अग्नेः   
केवला स्थितिर्भवति । जाड्ये त्वतिशायिनि जलशिलादिभावे सोमस्य केवला   
स्थितिर्भवतीत्यर्थः ॥ ११० ॥  
  
प्राणोऽग्निरुष्णप्रकृतिरपानः शीतलः शशी ।  
छायातपवदित्येतौ संस्थितौ मुखमार्गगौ ॥ १११ ॥  
  
प्राणापानयोरप्यग्नीषोमात्मकत्वं प्रागुक्तं प्रकृतोपयोगाय स्मारयति##-  
  
अपाने शीतले सत्तामेत्युष्णः प्राणपावकः ।  
प्रतिबिम्बमिवादर्शे स च तस्मिंस्तथैव हि ॥ ११२ ॥  
  
तयोः कुड्यालोकवदन्योन्यतादात्म्यस्थितिं दर्शयति-अपाने इति ॥ ११२ ॥  
  
चिदग्निः पद्मपत्रस्थं सोमं वाचात्मकं त्विषा ।  
जनयत्यनुभूत्येह कुड्यालोकं यथा बहिः ॥ ११३ ॥  
  
मूलप्राणकुण्डलिनीरूपश्चिदग्निराधारादिकण्ठान्तचतुर्दलादिपद्मपत्रस्थं   
परादिवैखरीपर्यन्तवाचात्मकम् । त्विषा अर्थप्रकाशनशक्त्या । अनुभूत्या   
विवक्षापक्षे त्वर्थप्रथारूपया स्फूर्त्या । यथा बहिः सूर्य इति शेषः ॥ ११३ ॥  
  
संसृत्यादौ यथा काचित्संविच्छीतोष्णरूपिणी ।  
अग्नीषोमाभिधां प्राप्ता सैव सर्गे नृणामिह ॥ ११४ ॥  
  
यथा सर्गादौ मायाशबलं ब्रह्म संविच्छीतोष्णरूपिणी   
ब्रह्माण्डाकारेणग्नीषोमाभिधां प्राप्ता तथा नृणां व्यष्टिदेहानां   
सर्गेऽपीत्यर्थः ॥ ११४ ॥  
  
यत्र सोमकला ग्रस्ता क्षणं सूर्येण षोडशी ।  
मुखाद्वितस्तिमात्रं स्यात्तत बद्धपदो भव ॥ ११५ ॥  
  
अस्त्वेवं ब्रह्माण्डमिव शरीरमप्यग्नीषोमात्मकं किं ततः कार्य तत्राह##-  
प्रतिपदादितिथिषु क्रमेण ग्रसति एकां ध्रुवाख्यां चिद्रूपां परिशेषयति ततः   
शुक्लपक्षे क्रमेणोष्णा उद्गिरति ताभिः क्रमेण पूर्यमाणा ध्रुवा कला पूर्णः सोमो   
जायते । तथा हृदि स्थितः प्राणसूर्योऽपानरूपस्य सोमस्य मुखनासिकाद्वारा   
प्रविष्टाः शीताः पञ्चदशकला ग्रसित्वा मुखाद्बहिर्ध्रुवाख्यामेकां कलां   
परिशेष्य पुनस्ता उष्णा उद्गिरति । ताभिः सा पूर्यमाणा बहिरपानाख्यः सोमो जायते ।   
तत्र बहिःप्राणापानसन्धिकालः पूर्णमासी हृदि त्वमावास्या । अन्तरालदेशे   
इडापिङ्गलयोः प्रत्येकमूर्ध्वाधोभागप्रतिशाखानाडीषट्के प्राणसूर्यस्य   
प्रवाहाद्द्वे अयने मेषादयो द्वादश मासास्तदन्तराले सङ्क्रान्तौः । अपानसोमस्य   
प्रवाहाच्चैत्रादयो मासा विष्कम्भादयो योगा अन्यानि च पर्वाणि निष्पद्यन्ते इति   
योगिनां प्रत्यक्षम् । अन्यैस्तु स्वरोदयादिशास्त्रतो ज्ञेयम् । एवं स्थिते   
वक्ष्यमाणदेहाणुतास्थौल्याद्युपयोगिधारणाभेदाः प्रथमं त्रिभिः   
श्लोकैरुपदिश्यन्ते । यत्र मुखाद्बहिर्देशे सूर्येणाग्रस्ता ध्रुवाख्या   
सोमस्यापानस्य षोडशी कला प्राणेनोद्गीर्णाभिः कलाभिः पूर्यमाणा क्षणं   
प्राच्यां पूर्णमासीचन्द्र इव वितस्तिमात्रं स्यात्तत्र   
भुशुण्डोपाख्यानोक्तबाह्यकुम्भकेन मनोधारणया बद्धपदः स्थिरो   
भवेत्यर्थः ॥ ११५ ॥  
  
नूनं सूर्यपदं प्राप्तो यत्र सोमो हृदम्बरे ।  
नूनं केवलया स्थित्या तत्र बद्धपदो भव ॥ ११६ ॥  
  
तथा यत्र हृदम्बरे कलाग्रासेन क्रमाद्ग्रस्यमानोऽपानाख्यः   
सोमोऽमावास्यायामिव केवलया शुद्धचिद्रूपध्रुवाख्यकलात्मिकया स्थित्या तिष्ठति   
तत्रान्तः कुम्भकेन बद्धपदो भव ॥ ११६ ॥  
  
उष्णमग्निश्चिदादित्यः शैत्यं सोम उदाहृतम् ।  
यत्रैतौ प्रतिबिम्बस्थौ तत्र बद्धपदो भव ॥ ११७ ॥  
  
इदानीमर्धरेचकेनार्धपूरकेण वा अन्तराले प्राणस्योभयतो निरोधेन   
बिम्बप्रतिबिम्बवत्तुल्यरूपतामापाद्य धारणामाह-उष्णमिति ॥ ११७ ॥  
  
शरीरे सोमसूर्याग्निसङ्क्रान्तिज्ञो भवानघ ।  
तत्र सङ्क्रान्तिकाला हि बाह्यास्तृणसमाः स्मृताः ॥ ११८ ॥  
  
यथा वसन्तग्रीष्मवर्षाशरत्सु क्रमेण शीतस्यौष्ण्येन ग्रासात्सोमस्याग्निसङ्क्रान्तिः   
। शरद्धेमन्तशिशिरेषु क्रमादौष्ण्यस्य शैत्येन ग्रासादग्नेः सोमसङ्क्रान्तिस्तयोः   
सन्धी विषुवतौ सूर्यस्य च मेषादिषु सङ्क्रान्तिस्तथा शरीरेऽपि अपानशैत्यस्य   
जठराग्निना ग्रासे सोमस्याग्निसङ्क्रान्तिः । प्राणौष्ण्यस्य बहिःशैत्येन ग्रासादग्नेः   
सोमसङ्क्रान्तिः । सूर्यस्य सङ्क्रान्तयस्तु प्रागुक्तास्ता जानातीति तज्ज्ञो भवेति   
पूर्वोक्तधारणाङ्गं विधिः । प्रासङ्गिकं तज्ज्ञानस्य   
प्रसिद्धसङ्क्रान्तिस्नानदानादिफलेभ्य उत्कृष्टतमफलकीर्तनं प्रधानफलेन   
स्तुतिर्वा ॥ ११८ ॥  
  
सङ्क्रान्तिमुत्तरमथायनमङ्ग सम्यक्कालं तथा विषुवतौ यदि देहवातैः ।  
अन्तर्बहिष्ठमिव वेत्सि यथानुभूतं तच्छोभसेऽत्र न पुनः परमभ्युपेतः   
॥ ११९ ॥  
  
उक्ताङ्गज्ञानमनूद्य तत्राधिकारिप्रवृत्तये प्ररोचयति-सङ्क्रान्तिमिति । कालं   
अयनद्वयात्मकं संवत्सरं देहवातैः ।   
प्राणापानयोर्द्वादशनाडीशाखानुसारिगतिभेदाद्बहुवचनम् । बहिःप्रसिद्धे   
संवत्सरे स्थितमिवान्तरमपि योगाभ्यासाद्यथानुभूतं प्रत्यक्षमनुभूतं   
घटादीव स्फुटं यदि वेत्सि तत्तर्हि अत्र योगिकथासु शोभसे । परं   
मदुपदिष्टादन्यदभ्युपेतो व्यासङ्गान्तरे प्रवृत्तस्तु शोभसे इति   
तदेकप्रवणताविधिः ॥ ११९ ॥  
  
इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०   
चू० अग्नीषोमविचारणं नामैकाशीतितमः सर्गः ॥ ८१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अग्नीषोमविचारणं नामैकाशीतितमः सर्गः ॥ ८१ ॥  
  
# ०८२
द्व्यशीतितमः सर्गः ८२  
  
श्रीवसिष्ठ उवाच ।  
  
अणुतां स्थूलतां वापि यथा गच्छति योगिनाम् ।  
देहो नाम तथा सम्यग्वक्ष्यमाणमिदं शृणु ॥ १ ॥  
  
अणुतास्थूलतोपाया ज्ञानसाध्यन्न् च योगिनः ।  
परकायाप्तिभोगाश्च वर्ण्यन्त इह युक्तिभिः ॥   
  
एवमग्नीषोमात्मकत्वं देहादेः परिज्ञाय   
धारणात्रयाभ्यासपरिष्कृतप्राणमनःशरीरस्य सोमसूर्याग्निसङ्क्रमादिदर्शिनो   
योगिनो देहस्याणिमादिसिद्धिप्राप्तिप्रकारान् वक्तुन्न् प्रतिजानीते-अणुतामिति ॥ १ ॥  
  
हृद्यब्जचक्रकोशोर्ध्वं प्रस्फुरत्यानलः कणः ।  
हेमभ्रमरवत्सान्ध्यविद्युल्लव इवाम्बुदे ॥ २ ॥  
  
तत्रादावणुत्वप्राप्तये देहस्य विलापनाय नाभ्युपरिदेशे ज्वलतो जाठरानलस्य   
हृत्पद्मनालसूक्ष्मच्छिद्रद्वारा प्रविश्य हृदयाकाशं हृत्पद्मकर्णिकायां   
परमात्मन आसनभूतां शिखां दर्शयति-हृदीति । अब्जकोऽसस्योर्ध्वकर्णिकोपरि   
। तथा च तैत्तिरीयाणामुपनिषदि तस्य मध्ये महानग्निर्विश्वार्चिर्विश्वतोमुखः इति ।   
जाठरानलं प्रस्तुत्य श्रूयते तस्य मध्ये वह्निशिखा अणीयोर्ध्वा व्यवस्थिता ।   
नीलतोयदमध्यस्थाद्विद्यल्लेखेव भास्वरा । नीवारशूकवत्तन्वी पीता   
भास्वत्यणूपमा । तस्याः शिखाया मध्ये परमात्मा व्यवस्थितः इति । विद्युल्लवस्य   
सान्ध्य इति विशेषणन्न् पीतत्वप्रकर्षबोधनार्थम् ॥ २ ॥  
  
स प्रवर्धनसंवित्त्या वात्ययेवाशु वर्धते ।  
संविद्रूपतया नूनमर्कवद्याति चोदयम् ॥ ३ ॥  
  
स आनलः कणः प्रवर्धनस्य संवित्त्या सर्वं देहं व्याप्य यथा ज्वलति तथा   
वर्धनोपायज्ञानेन । स च संवर्धितो नाग्निवद्देहं दहति किन्तु संविद्रूपतया   
अर्कवदुदयं प्रकाशातिशयन्न् याति ॥ ३ ॥  
  
सन्ध्याभ्रप्रथमार्काभो वृद्धिमभ्यागतः क्षणात् ।  
गालयत्यखिलं साङ्गं देहं हेम यथानलः ॥ ४ ॥  
  
सन्ध्यायां प्रत्यूषे अभ्रे आकाशे प्रथममुदितो योऽर्कस्तदाभः । गालयति गलितं   
करोति । साङ्गं हस्तपादाद्यङ्गसहितं देहम् । पार्थिवं गन्धभागं काठिन्यं   
च तदुपादानजलभागे उपसंहरतीत्यर्थः ॥ ४ ॥  
  
जलस्पर्शासहो युक्त्या गलयेत्प्रपदादपि ।  
बाह्य एवानलः स्पर्शात्स्वान्ते वस्तुविशेषतः ॥ ५ ॥  
  
एवं प्रपदात्पादाग्रपर्यन्तमपि गलयेद्द्रवीकुर्यात् । ततः शोषणयुक्त्या   
वस्तुविशेषतः अग्निस्वभावविशेषाज्जलस्य स्पर्शं शैत्यं न सहते इति   
जलस्पर्शासहः सोऽनलः स्पर्शात्स्वौष्ण्यबलाद्द्रवत्वोपसंहारयुक्त्या जलमपि   
गलयेत् शोषयेत् । एवंरीत्या देहाद्बाह्यः सन् स्वान्ते मनोरूपे   
आतिवाहिकदेहमात्रेऽवतिष्ठते इति शेषः ॥ ५ ॥  
  
स शरीरद्वयं पश्चाद्विधूय क्वापि लीयते ।  
विक्षोभितेन प्राणेन नीहारो वात्यया यथा ॥ ६ ॥  
  
एवं पार्थिवमाप्यं च शरीरद्वयं विधूय स्थितः सोऽग्निर्विक्षोभितेन   
प्राणेनोपसंहृतः क्वापि लीयते यदा वा अग्निरुद्वायति वायुमेवाप्येति इति   
श्रुतेरित्यर्थः ॥ ६ ॥  
  
आधारनाडीनिर्हीना व्योमस्थैवावशिष्यते ।  
शक्तिः कुण्डलिनी वह्नेर्धूमलेखेव निर्गता ॥ ७ ॥  
  
तदानीं कुण्डलिनीशक्तिरपि मूलाधारस्थसुषुम्नानाडीहीना   
तत्संस्कारशाल्यातिवाहिकदेहाकाशेऽवतिष्ठत इत्याह-आधारेति । वह्नेर्न्निर्गता   
धूमलेखेव ॥ ७ ॥  
  
क्रोडीकृतमनोबुद्धिमयजीवाद्यहङ्कृतिः ।  
अन्तःस्फुरच्चमत्कारा धूमलेखेव नागरी ॥ ८ ॥  
  
तत्र स्थिता च सा क्रोडीकृता सङ्कलिता मनोबुद्धिमये जीवादिघटितलिङ्गशरीरे   
अहङ्कृतिर्यया तथाविधा । अन्तः स्फुरन् चित्प्रकाशचमत्कारः   
स्वेच्छाविहारशक्तिचमत्कारश्च यस्यास्तथाविधा सती सूक्ष्मतमे विसनालच्छिद्रे   
शैलादौ च यत्रैव प्रविश्य निर्गन्तुं युज्यते तत्र प्रविश्य निर्यातीत्याह##-  
  
विसे शैले तृणे भित्तावुपले दिवि भूतले ।  
सा यथा योज्यते यत्र तेन निर्यात्यलं तथा ॥ ९ ॥  
  
संवित्तिः सैव यात्यङ्ग रसाद्यन्तं यथाक्रमम् ।  
रसेनापूर्णतामेति तन्त्रीभार इवाम्बुना ॥ १० ॥  
  
एवं सूक्ष्मीभावप्रकारमुक्त्वा   
स्थूलीभावेनैच्छिकनानाशरीरकल्पनाप्रकारमाह-रसेनेत्यादिना । सा कुण्डलिनी   
योगिनो जीवशक्तिर्वह्नौ प्रागुपसंहृतं जलभागं यदा मुञ्चति तदा रसेन   
सर्वतः आपूर्णतामेति । यथा तन्त्रीं चर्मरज्जुं बिभर्तीति तन्त्रीभारो   
भस्त्रारूपश्चर्मविशेषः कूपे क्षिप्तोऽम्बुना आपूर्णतामेति तद्वत् ॥ १० ॥  
  
रसापूर्णा यमाकारं भावयत्याशु तत्तथा ।  
धत्ते चित्रकृतो बुद्धौ रेखा राम यथा कृतिम् ॥ ११ ॥  
  
एवं रसापूर्णा सती प्रागुपसंहृतं पार्थिवभागं यमाकारं कर्तु भावयति   
तद्योगशक्त्या तथा कृत्वा धत्ते इत्यर्थः ॥ ११ ॥  
  
दृढभाववशादन्तरस्थीन्याप्नोति सा ततः ।  
मातृगर्भनिषण्णेषु सुसूक्ष्मेवाङ्कुरस्थितिः ॥ १२ ॥  
  
तत्रास्थ्यादिकल्पनाप्रकारमाह-दृढेति । मातृगर्भनिषण्णेषु कललेषु   
सुसूक्ष्मा बीजशक्तिरस्थिहस्तपादाद्यङ्कुरस्थितिरिव ॥ १२ ॥  
  
यथाभिमतमाकारं प्रमाणं वेत्ति राघव ।  
जीवशक्तिरवाप्नोति सुमेर्वादि तृणादि च ॥ १३ ॥  
  
यथाभिमतं स्वेच्छानुसारि सुमेर्वादि महत् तृणाद्यल्पं वा आकारमवाप्नोति ॥ १३   
॥  
  
श्रुतं त्वया योगसाध्यमणिमाद्यर्थसाधनम् ।  
ज्ञानसाध्यमिदानीं त्वं शृणु श्रवणभूषणम् ॥ १४ ॥  
  
योगसिद्ध्यनुसारेण स्थूलसूक्ष्मभावप्राप्तिक्रममुक्तमुपसंहृत्य   
ज्ञानसिद्ध्या तद्विलक्षणं तं वक्तुं परमप्रकृतं श्रावयति-श्रुतमिति ॥   
१४ ॥  
  
एकं चिन्मात्रमस्तीह शुद्धं सौम्यमलक्षितम् ।  
सूक्ष्मात्सूक्ष्मतरं शान्तं न जगन्न जगत्क्रिया ॥ १५ ॥  
  
तच्चिनोत्यात्मनात्मानं सङ्कल्पोन्मुखतां गतम् ।  
यदा तदा जीव इति प्रोक्तमाविलतां गतम् ॥ १६ ॥  
  
चिनोत्यध्यासेनोपचिनोति ॥ १६ ॥  
  
असत्यमेव सङ्कल्पभ्रमेणेदं शरीरकम् ।  
जीवः पश्यति मूढात्मा बालो यक्षमिवोद्धतम् ॥ १७ ॥  
  
जीवः पश्यति स एवास्य स्थूलभाव इति भावः ॥ १७ ॥  
  
यदा तु ज्ञानदीपेन सम्यगालोक आगतः ।  
सङ्कल्पमोहो जीवस्य क्षीयते शरदभ्रवत् ॥ १८ ॥  
  
सौक्ष्म्यप्राप्तिक्रममाह-यदा त्वित्यादिना ॥ १८ ॥  
  
शान्तिमायाति देहोऽयं सर्वसङ्कल्पसङ्क्षयात् ।  
तदा राघव निःशेषं दीपस्तैलक्षये यथा ॥ १९ ॥  
  
शान्तिं बाधम् ॥ १९ ॥  
  
निद्राव्यपगमे जन्तुर्यथा स्वप्नं न पश्यति ।  
जीवो हि भाविते सत्ये तथा देहं न पश्यति ॥ २० ॥  
  
भाविते साक्षात्कृते ॥ २० ॥  
  
अतत्त्वे तत्त्वभावेन जीवो देहावृतः स्थितः ।  
निर्देहो भवति श्रीमान् सुखी तत्त्वैकभावनात् ॥ २१ ॥  
  
अनात्मनि शरीरादावात्मभावनमङ्ग यत् ।  
सूर्याद्यालोकदुर्भेदं हार्दं तद्दारुणं तमः ॥ २२ ॥  
  
लौकिकसूर्याद्यालोकैर्दुर्भेदं नाशयितुमशक्यम् ॥ २२ ॥  
  
आत्मन्येवात्मभावेन सर्वव्यापि निरञ्जनम् ।  
चिन्मात्रममलोऽस्मीति ज्ञानादित्येन नश्यति ॥ २३ ॥  
  
केन तर्ह्यादित्येन तन्नाशस्तमाह-आत्मन्येवेति ॥ २३ ॥  
  
अन्ये च विदितात्मानो भावयन्ति यथैव यत् ।  
तत्तथैवाशु पश्यन्ति दृढभावनया तया ॥ २४ ॥  
  
अस्यां ज्ञानसिद्धावपि दृढायां जीवन्मुक्तानामैच्छिकं विनोदाय   
स्थूलसूक्ष्मप्रातिभासिकदेहकल्पनं सिद्ध्यतीत्याह-अन्ये चेति ॥ २४ ॥  
  
दृढभावानुसन्धानाद्विमूढा अपि राघव ।  
विसं नयन्त्यमृतताममृतं विषतामपि ॥ २५ ॥  
  
विमूढा विषकीटादयः । अमृतताममृतवदाहारताम् । अमृतं   
पयोन्नादिविषमिश्रितमिदमिति दृढभ्रान्त्या विषताम् ॥ २५ ॥  
  
एवं यथा यदेवेह भाव्यते दृढभावनात् ।  
भूयते हि तदेवाशु तदित्यालोकितं मुहुः ॥ २६ ॥  
  
इति ईदृशं तदुदाहरणं मुहुर्बहुशो लोके आलोकितमित्यर्थः ॥ २६ ॥  
  
सत्यभावनदृष्टोऽयन्न् देहो देहो भवत्यलम् ।  
दृष्टस्त्वसत्यभावेन व्योमतां याति देहकः ॥ २७ ॥  
  
व्योमतां ब्रह्माकाशताम् ॥ २७ ॥  
  
अणिमादिपदप्राप्तौ ज्ञानयुक्तिरिति श्रुता ।  
भवता साधुना राम युक्तिमन्यामिमां शृणु ॥ २८ ॥  
  
सैवास्य निरतिशया अणिमादिसर्वसिद्धय इत्याशयेनोपसंहरति-अणिमादीति अन्यान्न्   
परकायन्न् प्रविश्य भोगप्राप्तिलक्षणाम् ॥ २८ ॥  
  
रेचकाभ्यासयोगेन जीवः कुण्डलिनीगृहात् ।  
उद्धृत्य योज्यते यावदामोदः पवनादिव ॥ २९ ॥  
  
तत्रादौ पूर्वदेहपरित्यागोपायमाह-रेचकेति । उद्धृत्य बहिर्निःसार्य परदेहे   
यावद्योज्यते तावदयं देहस्त्यज्यत इति परेणान्वयः । यथा बाह्यपवनसङ्क्रान्तः   
पुष्पामोदः पवनादाकृष्य घ्राणे योज्यते तद्वत् ॥ २९ ॥  
  
त्यज्यते विरतस्पन्दो देहोऽयन्न् काष्ठलोष्टवत् ।  
देहेऽपि जीवेऽपि मतावासेचक इवादरः ॥ ३० ॥  
  
विरतस्पन्द उपरतचेष्टः काष्ठलोष्टवद्भवति । परेषां देहे जीवे मतावपि   
तत्सम्पदं भोक्तुमयं स्वजीवो विनिवेश्यते । यथा आसेचकः पुरुषः   
करस्थकुम्भोदकेन यमेव तरुं लतां वा आसेक्तुमिच्छति तमेवासिञ्चति तद्वदन्नापि   
यथाभिमतयेच्छया आदर इत्यन्वयः ॥ ३० ॥  
  
स्थावरे जङ्गमे वापि यथाभिमतयेच्छया ।  
भोक्तुं तत्सम्पदं सम्यग्जीवोऽन्तर्विनिवेश्यते ॥ ३१ ॥  
  
इति सिद्धिऽस्रियं भुक्त्वा स्थितं चेत्तद्वपुः पुनः ।  
प्रविश्यते स्वमन्यद्वा यद्यत्तात विरोचते ॥ ३२ ॥  
  
इति उक्तरीत्या परदेहे सिद्धिश्रियं भुक्त्वा स्थितेन योगिना तत् पूर्वतनं स्वं वपुः   
स्थितं चेत्पुनस्तत्प्रविश्यते नो चेदन्यद्वा यद्यद्यावद्विरोचते तत्तत्तावत्कालं   
प्रविश्यत इत्यर्थः ॥ ३२ ॥  
  
देहादयस्तथा बिम्बान्व्याप्तवत्याखिलानथ ।  
संविदा जगदापूर्य सम्पूर्ण स्थीयतेऽथवा ॥ ३३ ॥  
  
अथवा योगिना अथ परकायभोगानन्तरं स्वान्तःकरणवैपुल्यापादनेन जगदापूर्य   
देहादयः । व्यत्ययेन द्वितीयार्थे प्रथमा ।   
स्थावरजङ्गमसर्वदेहादिप्रतिबिम्बोपाधींस्तत्प्रतिबिम्बजीवांस्तथा   
तद्बिम्बोपाधिसत्त्वादिगुणांस्तदवच्छिन्नचिल्लक्षणान्बिम्बांश्चेत्यखिलानपि   
व्याप्तवत्या स्वात्मसंविदा सम्पूर्णं यथा स्यात्तथा स्थीयत इत्यर्थः ॥ ३३ ॥  
  
ज्ञात्वा सदाभ्युदितमुज्झितदोषमीशो यद्यद्यथा समभिवाञ्छति   
चित्प्रकाशः ।  
प्राप्नोति तत्तदचिरेण तथैव राम सम्यक्पदं विदुरनावरणत्वमेव ॥ ३४ ॥  
  
उपसंहरति-ज्ञात्वेति । ईशो योगैश्वर्यसम्पन्नो जीवचित्प्रकाशः सदाभ्युदितं   
नित्यस्वप्रकाशमुज्झितसर्वदोषं स्वतत्त्वं ज्ञात्वा यद्यथा समभिवाञ्छति   
तत्तदचिरेण तथैव प्राप्नोति । एवं सति तत्त्वविदो नाल्पसिद्धीर्बहुमन्यन्ते   
किन्त्वनावरणत्वमेव निरतिशयानन्दं सम्यक्पदं विदुरित्यर्थः ॥ ३४ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० च०   
अणिमादिलाभयोगोपदेशो नाम द्व्यशीतितमः सर्गः ॥ ८२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अणिमादिलाभयोगोपदेशो नाम द्व्यशीतित्तमः सर्गः ॥ ८२ ॥  
# ०८३
त्र्यशीतितमः सर्गः ८३  
  
श्रीवसिष्ठ उवाच ।  
  
अणिमादिगुणैश्वर्ययुक्ता सा नृपभामिनी ।  
एवं बभूव चूडाला घनाभ्यासवती सती ॥ १ ॥  
  
चूडाला एवं प्रागुक्तरीत्या प्राणधारणादिघनाभ्यासवती सती   
अणिमादिगुणैश्वर्ययुक्ता बभूव ॥ १ ॥  
  
जगामाकाशमार्गेण विवेशाम्बुधिकोटरम् ।  
चचार वसुधापीठं गङ्गेवामलशीतला ॥ २ ॥  
  
तदैश्वर्यमेवावयुत्या प्रपञ्चयति-जगामेत्यादिना । मोहकालुष्यस्य   
तापत्रयस्य चोपशमादमला शीतला च ॥ २ ॥  
  
क्षणमप्यगता भर्तुर्वक्षसश्चेतसस्तथा ।  
सर्वेषूवास राज्येषु लक्ष्मीरिव जगत्सु च ॥ ३ ॥  
  
तस्याः कायव्यूहादिकल्पनैश्वर्यमाह-क्षणमपीति । अगता अवियुक्ता । राज्येषु   
राष्ट्रेषु जगत्सु भुवनेषु चोवास ॥ ३ ॥  
  
आकाशगामिनी श्यामा विद्युत्प्रारम्भभूषणा ।  
बभ्राम मेघमालेव गिरिमाला महीतले ॥ ४ ॥  
  
विद्युतां प्रारम्भा उन्मेषा इव द्योतमानानि भूषणानि यस्याः ॥ ४ ॥  
  
काष्ठं तृणोपलं भूतं खं वातमनलं जलम् ।  
निर्विघ्नमविशत्सर्वं तन्तुर्मुक्ताफलं यथा ॥ ५ ॥  
  
मेरोरुपरि शृङ्गाणि लोकपालपुराणि च ।  
दिग्व्योमोदररन्ध्राणि विजहार यथासुखम् ॥ ६ ॥  
  
दिशां व्योम्नश्चोदरे यावन्ति भुवनरन्ध्राणि प्रसिद्धानि तानि सर्वाणीत्यर्थः ॥ ६ ॥  
  
तिर्यग्भूतपिशाचाद्यैः सहनागामरासुरैः ।  
विद्याधराप्सरःसिद्धैर्व्यवहारं चकार सा ॥ ७ ॥  
  
सर्वभूतरुतज्ञतया सम्भाषणादिव्यवहारम् ॥ ७ ॥  
  
यत्नेन तं च भर्तारमात्मज्ञानामृतं प्रति ।  
बहुशो बोधयामास चूडाला न विवेद सः ॥ ८ ॥  
  
बहुशः प्रतिबोधयामासेति व्यवहितेन सम्बन्धश्छान्दसः ॥ ८ ॥  
  
कलाविदग्धा मुग्धा च बालेयन्न् गृहिणी मम ।  
इत्येवं केवलं राजा स चूडालां विवेद ताम् ॥ ९ ॥  
  
एतावतापि कालेन तामेवङ्गुणशालिनीम् ।  
बालो विद्यामिव नृपश्चूडालां न विवेद सः ॥ १० ॥  
  
यथा वेदाध्ययनकाले बालो वेदविद्यां   
सर्वपुरुषार्थानुकूलार्थप्रकाशनादिगुणशालिनीं न वेद तद्वत् ॥ १० ॥  
  
साप्यलब्धात्मविश्रान्तेस्तां सिद्धिश्रियमात्मनः ।  
दर्शयामास नो राज्ञः शूद्रस्येव मखक्रियाम् ॥ ११ ॥  
  
श्रीराम उवाच ।  
  
महत्याः सिद्धयोगिन्यास्तस्या अपि शिखिध्वजः ।  
यत्नेन प्राप नो बोधं बुध्यतेऽन्यः कथं प्रभो ॥ १२ ॥  
  
सर्वसिद्धिशालिन्यास्तस्याश्चेद्भर्तृबोधने अशक्तिस्तर्ह्यन्येषां सिद्धिशून्यानां   
गुरूणां शिष्यबोधने शक्तिर्दूरापास्तेति रामः शङ्कते-महत्या इति । तस्या अपि   
यत्नेन उपदेशप्रयासेन ॥ १२ ॥  
  
श्रीवसिष्ठ उवाच ।  
  
उपदेशक्रमो राम व्यवस्थामात्रपालनम् ।  
ज्ञप्तेस्तु कारणं शुद्धा शिष्यप्रज्ञैव राघव ॥ १३ ॥  
  
तद्विज्ञानार्थं स गुरुमेवाभिगच्छेत् इत्यादिशास्त्रोक्तमर्यादा व्यवस्था   
तन्मात्रपालनं गुरुकृत उपदेशक्रमो न त्वसावनधिकारिण्यपि ज्ञानं   
बलाज्जनयितुं शक्नोतीत्यर्थः । प्रज्ञाग्रहणं साधनचतुष्टयसहितप्रज्ञापरम् ॥   
१३ ॥  
  
न श्रुतेन न पुण्येन ज्ञायते ज्ञेयमात्मनः ।  
जानात्यात्मानमात्मैव सर्पः सर्पपदानि व ॥ १४ ॥  
  
श्रुतेन अनात्मशास्त्रप्रावीण्येन । पुण्येन चित्तशुद्ध्यनङ्गेन काम्यकर्मवर्गेण ।   
अथवा श्रुतेन शाब्देन परोक्षज्ञानेन । आत्मनस्तत्त्वभूतं ज्ञेयं ब्रह्म न   
ज्ञायते इतरवस्तुवन्न विषयीक्रियते । पुण्येनापि स्वर्गभोगवन्न विनैव विचारं   
ज्ञानं जन्यते किन्तु ताभ्यां विचारे जनिते चरमसाक्षात्कारवृत्त्या   
रूढेनात्मनैवात्मा आत्मानं जानातीत्यर्थः । सर्पपदानि सर्प इव । इवार्थे वशब्दः   
॥ १४ ॥  
  
श्रीराम उवाच ।  
  
एवंस्थिते वाथ मुने कथमेतज्जगत्स्थितौ ।  
क्रमो गुरूपदेशाख्यः स्वात्मज्ञानस्य कारणम् ॥ १५ ॥  
  
तर्हि गुरूपदेशाख्यः क्रमः कथं केन द्वारेण ॥ १५ ॥  
  
श्रीवसिष्ठ उवाच ।  
  
अत्यन्तकृपणः कश्चित्किराटो धनधान्यवान् ।  
अस्ति विन्ध्याटवीकक्षे [कच्छे इत्यपि पाठः ।] कुटुम्बी ब्राह्मणो यथा ॥   
१६ ॥  
  
स्थूलारुन्धतीनिदर्शनन्यायेन शिष्यबुद्धेः प्रत्यक्प्रवणताव्यसनापादनद्वारा   
गुरूपदेशादेर्ज्ञानकारणतेति वक्तुं वसिष्ठः किराटोपाख्यानमाह##-  
  
तस्यैकदा निपतिता गच्छतो विन्ध्यजङ्गले ।  
एका वराटिका राम तृणजालकसंवृते ॥ १७ ॥  
  
कार्पण्यात्स प्रयत्नेन सर्वं तृणतुषादिकम् ।  
कपर्दकार्थमभितो दुधाव दिवसत्रयम् ॥ १८ ॥  
  
कार्पण्यात् स्वीयकृपणतास्वभावात् । दुधाव शोधयामास ॥ १८ ॥  
  
कपर्दकाः स्युर्भवता चत्वारोऽष्टौ च कालतः ।  
ततः शतं सहस्रं च सहस्रे चेति चेतसा ॥ १९ ॥  
  
तस्यान्वेषणोद्योगहेतुमभिप्रायमाह-कपर्दका इति । लाभे सति मम हस्ते भवता   
अनेन कपर्दकेन किञ्चित्क्रीत्वा तद्विक्रयाच्चत्वारः कपर्दकाः स्युस्ततोऽष्टौ ततः   
शतं ततः सहस्रं ततो द्वे सहस्रे चेति चेतसा कलयंश्चिन्तयन्सन् ॥ १९ ॥  
  
कलयञ्जङ्गले दीनो रात्रिन्दिवमतन्द्रितः ।  
जनहाससहस्राणि बुबुधे न परं तु सः ॥ २० ॥  
  
अल्पार्थमप्यारब्धो दृढोद्योगो   
मूढजनहासदर्शनादिविघ्नैरखण्डितश्चेन्महाफलो भवतीति सूचयन्नाह##-  
  
ततो दिनत्रयस्यान्ते तेन तस्माच्च जङ्गलात् ।  
पूर्णेन्दुबिम्बप्रतिमो लब्धश्चिन्तामणिर्महान् ॥ २१ ॥  
  
तं प्राप्य तुष्टहृदयः समागम्य गृहं सुखम् ।  
प्राप्ताखिलजगद्भूतिः शान्तसर्वतया स्थितः ॥ २२ ॥  
  
प्राप्ता अखिला जगद्भूतयः सांसारिकभोगा येन । शान्ताः सर्वे दारिद्र्याद्यनर्था   
यस्य तादृशतया स्थितः ॥ २२ ॥  
  
एवं यथा किराटेन कपर्दान्वेषणेन तत् ।  
रत्नं लब्धन्न् जगन्मूल्यमहोरात्रमखेदिना ॥ २३ ॥  
  
जगदेव मूल्यं यस्य तथाविधं तद्रत्नम् ॥ २३ ॥  
  
तथा श्रुतोपदेशेन स्वात्मज्ञानमवाप्यते ।  
अन्यदन्विष्यते चान्यल्लभ्यते हि गुरुक्रमात् ॥ २४ ॥  
  
तथा गुरूपदेशक्रमादन्यच्छाब्दं परोक्षप्रायमन्विष्यते । अन्यन्नित्यापरोक्षं   
लभ्यते ॥ २४ ॥  
  
ब्रह्म सर्वेन्द्रियातीतं श्रुतादीन्द्रियसंविदः ।  
तेनोपदेशादनघ नात्मतत्त्वमवाप्यते ॥ २५ ॥  
  
कथमन्यत्तदाह-ब्रह्मेति । श्रुतादि शब्दश्रवणतच्छाब्दबोधादि   
इन्द्रियप्रयोज्याः संविदश्चित्तवृत्तयः । गुरूपदेशाच्च शाब्दवृत्तय एव जन्यन्ते ।   
तासां मध्ये अत्यन्तस्वच्छतमायां चरमवृत्तौ नित्यापरोक्षब्रह्मस्फुरणं तु   
शिष्यबुद्धिस्वच्छताब्रह्मस्वभावोभयप्रयुक्तमेव नोपदेशस्तत्कारणमित्यर्थः   
॥ २५ ॥  
  
गुरूपदेशं च विना नात्मतत्त्वागमो भवेत् ।  
केन चिन्तामणिर्लब्धः कपर्दान्वेषणं विना ॥ २६ ॥  
  
तथापि आचार्यवान्पुरुषो वेद इत्यादिश्रुतेर्गुरूपदेश आवश्यक इत्याह##-  
  
तत्त्वस्यास्य महार्थस्य गुरूपकथनं गतम् ।  
अकारणं कारणतां मणेरिव कपर्दकः ॥ २७ ॥  
  
अन्वेषणद्वारा कपर्दक इव मननद्वारा   
गुरूपकथनमकारणमप्यवश्यफलदर्शनात्कारणतां गतमित्यर्थः ॥ २७ ॥  
  
पश्य राघव मायेयन्न् मोहिनी महतामपि ।  
अन्यदन्विष्यते यत्नादन्यदासाद्यते फलम् ॥ २८ ॥  
  
अन्यत्करोति पुरुषः फलमन्यदेव प्राप्नोति यत्त्रिषु जगत्स्ववलोक्यते च ।  
तस्मादनन्तरभवस्य जगद्भ्रमस्य श्रेयोऽतिवाहनमसङ्गमनिच्छयैव ॥   
२९ ॥  
  
एवमकारणमेव गुरूपदेशाद्यात्मलाभस्य कारणम् लब्धे त्वात्मनि   
प्रारब्धशेषोपनीतस्य जगद्भ्रमस्योपेक्षयैव क्षयः सिध्यतीति न   
यत्नापेक्षेत्याह-अन्यदिति । त्रिषु जगत्सु यद्यस्माद्धेतोरेवमवलोक्यते श्रूयते च   
तस्मादात्मलाभादनन्तरं भवस्य प्रारब्धशेषोपनीतस्य जगद्भ्रमस्य तु   
असङ्गं यथा स्यातथा अनिच्छया उपेक्षणेनातिवाहनमेव श्रेय इत्यर्थः ॥ २९ ॥  
  
इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०   
चू० किराटोपाख्यानं नाम त्र्यशीतितमः सर्गः ॥ ८३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
किराटोपाख्यानं नाम त्र्यशीतितमः सर्गः ॥ ८३ ॥  
# ०८४
चतुरशीतितमः सर्गः ८४  
  
श्रीवसिष्ठ उवाच ।  
  
ततः शिखिध्वजो राजा तत्त्वज्ञानपदं विना ।  
आजगाम परं मोहं तमोन्धत्वमिवाप्रजाः ॥ १ ॥  
  
शिखिध्वजस्य वैराग्यं चूडालाश्वासनं वने ।  
निशि चैकस्य निर्याणं मन्दरे स्थितिरीर्यते ॥   
  
तत्त्वज्ञानरूपं पदं विश्रान्तिस्थानं विना । अप्रजाः नष्टसन्ततिः पुमान्   
शोकादितमसा अन्धत्वमिव ॥ १ ॥  
  
दुःखाग्निदीपितमना मनागपि विभूतिषु ।  
तास्वभीष्टोपनीतासु न रेमेऽग्निशिखास्विव ॥ २ ॥  
  
अभीष्टैः सामन्तादिभिरुपनीतासु रत्नादिविभूतिषु ॥ २ ॥  
  
एकान्तेषु दिगन्तेषु निर्झरेषु गुहासु च ।  
आजगाम रतिं जन्तुर्मुक्तेषुर्व्याधतो यथा ॥ ३ ॥  
  
मुक्त इषुर्यस्मै तथाविधो दैवादविद्धो जन्तुर्मृगादिर्व्याधतो भीतो यथा   
एकान्तादिषु रतिमेति तद्वत् ॥ ३ ॥  
  
राघव त्वमिवाशेषाः सान्त्वानुनयबोधनैः ।  
प्रार्थितः कार्यते भृत्यैर्महीपो दिवसक्रियाः ॥ ४ ॥  
  
अशेषा दिवसक्रियाः कार्यते हक्रोरन्यतरस्याम् इत्यणौ कर्तुर्णौ कर्मत्वे कर्मणि लः ॥   
४ ॥  
  
नित्यमुद्दामवैराग्यः परिव्राडिव शान्तधीः ।  
खिद्यते च महाभोगान्स भोक्तुं च श्रियं स्थितः ॥ ५ ॥  
  
परिव्राडिव स्थितः स महाभोगान् श्रियं च भोक्तुं खिद्यते । चः पूर्ववाक्यार्थेन   
सहास्य समुच्चयार्थः ॥ ५ ॥  
  
ददावतितरां दानं गोभूमिकनकादिकम् ।  
देवेभ्यो ब्राह्मणेभ्यश्च स्वजनेभ्यश्च मानद ॥ ६ ॥  
  
चचार च तपः कर्तुं कृच्छ्रचान्द्रायणादिकम् ।  
परिबभ्राम तीर्थानि वनान्यायतनानि च ॥ ७ ॥  
  
देहमनःशोधनं कर्तुं कृच्छ्रचान्द्रायणादिकं तपश्चकार ॥ ७ ॥  
  
स तथापि विशोकत्वं न मनागपि लब्धवान् ।  
अनिधानां खनन्भूमिं निधानार्थी निधिं यथा ॥ ८ ॥  
  
रात्रिन्दिवं महानेष शुष्यत्येव कृशानुना ।  
चिन्तया चिन्तयामास संसारव्याधिभेषजम् ॥ ९ ॥  
  
चिन्तया चिन्तालक्षणेन कृशानुना ॥ ९ ॥  
  
चिन्तापरवशो दीनो राज्यन्न् स्वस्य विषोपमम् ।  
महाविभवमप्यग्रे नापश्यत्खिन्नया धिया ॥ १० ॥  
  
अथैकदैकान्तगतां चूडालामङ्कमागताम् ।  
इदं मधुरया वाचा समुवाच शिखिध्वजः ॥ ११ ॥  
  
शिखिध्वज उवाच ।  
  
भुक्तं राज्यं चिरं कालं भुक्ता विभवभूमयः ।  
अधुनास्मि विरागेण युक्तो गच्छामि काननम् ॥ १२ ॥  
  
विभवभूमयो वैभवपदानि ॥ १२ ॥  
  
न सुखानि न दुःखानि नापदो न च सम्पदः ।  
क्रोडीकुर्वन्ति तन्वङ्गि कुनिं मननिवासिनम् ॥ १३ ॥  
  
क्रोडीकुर्वन्ति श्लिष्यन्ति ॥ १३ ॥  
  
न देशभङ्गसम्मोहो न सङ्ग्रामे जनक्षयः ।  
राज्यादप्यधिकं मन्ये सुखं वननिवासिनाम् ॥ १४ ॥  
  
सुखाधिक्ये हेतून्दर्शयति-न देशेति ॥ १४ ॥  
  
स्तबकस्तनधारिण्यो रक्तपल्लवपाणयः ।  
मञ्जरीजालहारिण्यो लोलशुभ्राम्बुदांशुकाः ॥ १५ ॥  
  
इदानीन्न्ननराजीश्चूडालोपमात्वेन स्वीकृत्य वर्णयति-स्तबकेत्यादिपञ्चभिः ।   
प्रायेण सर्वत्र रूपकाणि ॥ १५ ॥  
  
स्वपरागाङ्गरागिण्यः कृतकौसुममण्डनाः ।  
आसेव्यकाञ्चनशिलानितम्बतटशोभिताः ॥ १६ ॥  
  
कृतानि कुसुमान्येव कौसुमानि मण्डनानि याभिः । आसेव्याः काञ्चनशिला एव   
नितम्बतटास्तैः शोभिताः ॥ १६ ॥  
  
तरङ्गमौक्तिकप्रोतसरिन्मुक्तालतावृताः ।  
लतावयस्यावलिता मुग्धमुग्धमृगात्मजाः ॥ १७ ॥  
  
तरङ्गलक्षणमौक्तिकैः प्रोताभिः सरिन्मुक्तालताभिरावृताः । मुग्धमुग्धा   
भृगा एवात्मजाः शिशवो यासाम् ॥ १७ ॥  
  
स्वभावोद्दामसौगन्ध्या वितीर्णफलभोजनाः ।  
षट्पदश्रेणिनयनाः पुष्पापूरलताङ्गिकाः ॥ १८ ॥  
  
क्षुधितेभ्यो वितीर्णादि दत्तानि फलभोजनानि याभिः । पुष्पैरापूर्यन्त इति पुष्पापूरा   
लता एव बाह्वाद्यङ्गानि यासाम् ॥ १८ ॥  
  
आस्वाद्यस्पन्दतां याताः शीतलामलगात्रिकाः ।  
रमयन्ति त्वमिव मां वनवीथ्यो वरानने ॥ १९ ॥  
  
त्वदधर इव आस्वाद्यः स्यन्दस्तरङ्गप्रस्नावो यासां तद्भावं याताः । वनवीथ्यो   
वनराज्यः ॥ १९ ॥  
  
यथा विविक्तमेकान्ते मनो भवति निर्वृतम् ।  
न तथा शशिबिम्बेषु न च ब्रह्मेन्द्रसद्मसु ॥ २० ॥  
  
अस्मिन्सन्मन्त्रणे तन्वि न विघ्नं कर्तुमर्हसि ।  
भर्तुर्विघटयन्तीच्छां न स्वप्नेऽपि कुलस्त्रियः ॥ २१ ॥  
  
अस्मिन्वनगमनविषये सन्मन्त्रणे उत्तमविचारे ॥ २१ ॥  
  
चूडालोवाच ।  
  
प्राप्तकालं कृतं कार्यं राजते नाथ नेतरत् ।  
वसन्ते राजते पुष्पं फलं शरदि राजते ॥ २२ ॥  
  
तस्य वैराग्यदार्ढ्यं जिज्ञासमाना प्राक्तनीं कामासक्तिमेव   
वयोनुरूपतावर्णनेनानुमन्यमानेव स्थूणाविचालनन्यायेन विचालयन्ती   
चूडालोवाच-प्राप्तेत्यादिना ॥ २२ ॥  
  
जराजरठदेहानां युक्तो वनसमाश्रयः ।  
न यूनां त्वादृशामेव तेनैतन्मे न रोचते ॥ २३ ॥  
  
यौवनेन महाराज न यावद्वयमुज्झिताः ।  
पुष्पौघेणेव तरवस्तावच्छोभामहे गृहे ॥ २४ ॥  
  
गृहे शोभामहे । वसावेति यावत् । अस्मदो द्वयोश्च इति बहुवचनम् ॥ २४ ॥  
  
पुष्पधाना पुष्पमितजरसा सह काननम् ।  
समं गृहाद्गमिष्यामो हंसा इव सरोवरात् ॥ २५ ॥  
  
पुष्पाणि धीयन्ते धार्यन्ते यासु लतासु तदीयशिरोगतपुष्पैर्मितया तुलितया जरसा सह   
पुष्पसिताभिर्लताभिर्मैत्री तत्साम्यदशायामेव युक्तेति भावः ॥ २५ ॥  
  
अप्राप्तकालं नृपतेः प्रजापालनमुज्झतः ।  
राजन्यस्यैव रन्ध्रस्य महदेनो भविष्यति ॥ २६ ॥  
  
रन्ध्रस्य राज्यच्छिद्रस्य निमित्तमिति शेषः । एनः पापम् ॥ २६ ॥  
  
अप्राप्तकारिणं भूपं रोधयन्ति च वै प्रजाः ।  
रोधयन्ति ह्यकार्येभ्यः प्रभुं भृत्याः परस्परम् ॥ २७ ॥  
  
रोधयन्ति निवारयन्ति ॥ २७ ॥  
  
शिखिध्वज उवाच ।  
  
अलमुत्पलपत्राक्षि विघ्नेनाभिमतस्य मे ।  
विद्धि मां गतमेवेतो दूरमेकान्तकाननम् ॥ २८ ॥  
  
एवं विचालितोऽप्यविचलवैराग्यः शिखिध्वजस्तामनुनयति-अलमित्यादिना ॥ २८ ॥  
  
बाला त्वमनवद्याङ्गि नागन्तव्यन्न् वनं त्वया ।  
पुंसामपि हि मृद्वङ्गि दुर्विगाह्यो वनाश्रयः ॥ २९ ॥  
  
वनाश्रयो वनप्रदेशो दुःखेन विगाह्यः प्रवेष्टुं शक्यः ॥ २९ ॥  
  
समर्था न वनावासे योषितः कठिना अपि ।  
कानने पुष्पमञ्जर्यः सोढुं शस्त्रालिमक्षमाः ॥ ३० ॥  
  
कठिनाः कठोराङ्ग्योऽपि । यथा कानने जाता उपवनजाताभ्यः कठोरा अपि   
पुष्पमञ्जर्यः शस्त्रालिं सोढुमक्षमास्तद्वदित्यर्थः । शक्तालिम् इति पाठे   
शक्तानां बलवतां पक्षिणामालिं पङ्क्तिमिति व्याख्येयम् ॥ ३० ॥  
  
भवत्या पालयन्त्येह राज्ये स्थातव्यमुत्तमे ।  
कुटुम्बभारोद्वहनं पत्यौ याते व्रतं स्त्रियः ॥ ३१ ॥  
  
यत्त्वयोक्तं अप्राप्तकालं नृपतेः इति तस्यापि दोषस्य परिहारस्तयैव कार्य   
इत्याशयेनाह-भवत्येति ॥ ३१ ॥  
  
श्रीवसिष्ठ उवाच ।  
  
इत्युक्त्वा दयितां राजा तामिन्दुवदनां वशी ।  
उत्तस्थौ स्नातुमखिलं दिनकार्यं चकार च ॥ ३२ ॥  
  
अथोज्झितप्रजाचेष्टो रविरस्ताचलं ययौ ।  
शिखिध्वजो वनमिव समस्तजनदुर्गमम् ॥ ३३ ॥  
  
उपमेययोर्विशेषणे उपमानयोरपि योज्ये ॥ ३३ ॥  
  
संहृत्य विततं रूपं तमेवानुययौ प्रभा ।  
नाथं भवननिष्क्रान्तं चूडालेवानुरागिणी ॥ ३४ ॥  
  
आययौ यामिनी श्यामा भुवनं भस्मधूसरम् ।  
धृतव्योमापगं शर्वं संश्लेषा यमुनेव सा ॥ ३५ ॥  
  
धृता व्योमापगा स्वसखी गङ्गा येन तथाविधं शर्वं संश्लिष्यति स्वयमपि   
कामादालिङ्गतीति संश्लेषा तथाविधा यमुनेवेत्युत्प्रेक्षा । श्याद्व्यधा इति श्लिषः   
कर्तरि णः ॥ ३५ ॥  
  
दिक्षु सन्ध्याब्ददन्तासु [सन्ध्याभ्रदन्तासु इति पाठः ।] स्थितासु   
कृतमण्डलम् ।  
तमालबालकाङ्कासु ज्योत्स्नाहासोदयाङ्कितम् ॥ ३६ ॥  
  
तमाललक्षणबालका अङ्के यासां तासु दिक्षु यमुनाचरित्रदर्शनादिव   
ज्योत्स्नाहासोदयाङ्कितं परितः कृतमण्डलं च यथा स्यात्तथा स्थितासु ।   
इतःप्रभृति सर्वेषां सप्तम्यन्तानां तारागणो ददृशे इत्यत्र सम्बन्धः ॥ ३६ ॥  
  
गच्छतोरपरं पारं दम्पत्योर्मैरवं पदम् ।  
देवोद्यानमयं रन्तुं दिनश्रीदिननाथयोः ॥ ३७ ॥  
  
दिनश्रीश्च दिननाथश्च तद्रूपयोर्दपत्योर्देवोद्यानप्रचुरं मैरवं   
मेरुसम्बन्धि अपरं पारं उत्तरार्धं रन्तुं गच्छतोः सतोः ॥ ३७ ॥  
  
आगच्छतोरिदं पारं ह्यघतीक्ष्णकरोज्झितम् ।  
निशानिशानायकयोर्दम्पत्योर्मैरवं पुनः ॥ ३८ ॥  
  
तथा अघैर्घर्मोपतापभोजकैः पापैस्तन्निमित्तैस्तीक्ष्णकरैश्चण्डातपैश्चोज्झितं   
भैरवमिदं पारं निशानिशानायकलक्षणयोर्दम्पत्योः रन्तुमागच्छतोः सतोः ॥   
३८ ॥  
  
तारागणोऽथ ददृशे विकीर्णो व्योमकुट्टिमे ।  
मुक्तो मङ्गललाजानां दिग्वधूभिरिवाञ्जलिः ॥ ३९ ॥  
  
दिग्वधूभिर्मुक्त उत्सृष्टो मङ्गललाजानामञ्जलिरिव व्योमलक्षणे कुट्टिमे   
सौधतले तारागणो ददृशे ॥ ३९ ॥  
  
चन्द्रानना तमःश्यामा श्रान्ता कुसुमहासिनी ।  
यामिनी यौवनं प्राप सरोजमुकुलस्तनी ॥ ४० ॥  
  
स्वनाथान्वेषणेन तदुदयप्रतीक्षया च श्रान्ता कुमुदादिकुसुमैर्हासवती । यौवनं   
स्वयौवनफलमिति यावत् ॥ ४० ॥  
  
कृतसन्ध्यासमाचारः सहचूडालयेष्टया ।  
सुष्वाप शयने भूयो मैनाक इव सागरे ॥ ४१ ॥  
  
अथार्धरात्रसमये देशे निःशब्दतां गते ।  
घनन्निद्राशिलाकोशनिलीने सकले जने ॥ ४२ ॥  
  
स तस्यां सम्प्रसुप्तायां शयने कोमलांशुके ।  
भृशं निद्राविमूढायां भ्रमर्यामिव पङ्कजे ॥ ४३ ॥  
  
सम्प्रसुप्तायां तस्यां चूडालायां भृशं निद्रया विमूढायां सत्याम् ॥ ४३ ॥  
  
तत्याज दयितां सुप्तामङ्काद्राजा शिखिध्वजः ।  
स्वैरं स्वैरं मुखं राहोर्दिशं चान्द्रप्रभामिव ॥ ४४ ॥  
  
यथा राहोर्मुखं चन्द्रमोक्षकाले स्वैरं स्वैरं शनैः शनैश्चान्द्रप्रभां   
प्राचीं दिशं प्रति त्यजति तद्वत् ॥ ४४ ॥  
  
उत्तस्थौ शयनाल्लीनवधूकार्धाञ्चलांशुकात् ।  
सलक्ष्मीकान्तिलोलोर्मेर्हरिः क्षीरार्णवादिव ॥ ४५ ॥  
  
लीना वधूर्यस्मिंस्तल्लीनवधूकं तथाविधमर्धाञ्चलमर्धभागो यस्य   
तथाविधमंशुकं प्रावरणवस्त्रं यस्मिंस्तथाविधाच्छयनात्पर्यङ्कात् ।   
लक्ष्म्याः कान्तिभिः सहिताः सलक्ष्मीकान्तयो लोलाश्चोर्मयो   
यस्मिंस्तथाविधात्क्षीणार्णवादिव ॥ ४५ ॥  
  
वीरक्रमार्थं यामीति तत्रैवानुचरव्रजम् ।  
योजयित्वा जगामासौ पुरान्निर्गत्य पूर्णधीः ॥ ४६ ॥  
  
वीरक्रमश्चोरदुष्टनिग्रहार्था निशाचर्या तत्र वीरक्रम एवानुचरव्रजं योजयित्वा   
नियुज्य । पूर्णधीर्निस्पृहः ॥ ४६ ॥  
  
राज्यलक्ष्मि नमस्तुभ्यमित्युक्त्वा मण्डलाद्गतः ।  
विवेशोग्रामरण्यानीमेको नद इवार्णवम् ॥ ४७ ॥  
  
उग्रां भीषणाम् । अरण्यानीं महदरण्यम् । हिमारण्ययोर्महत्त्वे इत्यानुक् ॥ ४७ ॥  
  
घनान्धकारगुल्माढ्या क्षुद्रभूतौघकर्कशा ।  
सारण्यानी निशा सार्धं समं तेनातिवाहिता ॥ ४८ ॥  
  
घनैरन्धकारसदृशैरन्धकारलक्षणैश्च गुल्मैराढ्या सा अरण्यानी निशा च   
तेनातिवाहिता उत्तीर्णा ॥ ४८ ॥  
  
प्रातः शून्यामरण्यानीं स नीत्वा विततं दिनम् ।  
सममर्केण कस्याञ्चिद्विशश्राम वनावनौ ॥ ४९ ॥  
  
अर्केण समं विशश्रामेत्युक्त्या आसायं जगामैवेति गम्यते ॥ ४९ ॥  
  
भानावदृश्यतां याते तत्र स्नानादिपूर्वकम् ।  
किञ्चित्फलादिकं भुक्त्वा तां निनाय तमस्विनीम् ॥ ५० ॥  
  
तमस्विनीं रात्रिम् ॥ ५० ॥  
  
पुनः प्रातः पुराण्युच्चैर्मण्डलानि गिरीन्नदीः ।  
जवादुल्लङ्घयामास राजा द्वादशशर्वरीः ॥ ५१ ॥  
  
ततो मन्दरशैलस्य तटस्थं जनदुर्गमम् ।  
प्राप काननमत्यन्तदूरस्थजनतापुरम् ॥ ५२ ॥  
  
अत्यन्तदूरस्था जनता जनसमूहाः जनपदा इति यावत् पुराणि च यस्मात् ॥ ५२ ॥  
  
रटत्प्रणालसलिलवापीबलितपादपम् ।  
शीर्णवेद्यालयज्ञातभूतपूर्वद्विजाश्रमम् ॥ ५३ ॥  
  
रटन्ति सशब्दं प्रवहन्ति वंशप्रणालद्वारा सलिलानि   
याभ्यस्तथाविधाभिर्वापीभिर्बलिता बलवत्तराः कृताः पादपा यस्मिन् । पूर्वं   
भूता भूतपूर्वा द्विजाश्रमा यस्मिन् ॥ ५३ ॥  
  
क्षुद्रप्राणिविनिर्मुक्तसिद्धसेव्यलतालयम् ।  
आपूर्णपादपलतं प्राणवृत्तिकरैः फलैः ॥ ५४ ॥  
  
तत्रैकस्मिन्समे शुद्धे स्थले सलिलमालिते ।  
शीतले शाद्बलश्यामे स्निग्धे सफलपादपे ॥ ५५ ॥  
  
शाद्वलैर्हरिततृणवत्प्रदेशैः श्यामे । नडशादाड्ड्वलच् ॥ ५५ ॥  
  
समञ्जरीभिर्वल्लीभिः स चकारोटजालयम् ।  
प्रावृट्कालः सविद्युद्भिर्नीलाभ्रैरिव पञ्जरम् ॥ ५६ ॥  
  
उटजः पर्णशाला तद्रूपमालयम् ॥ ५६ ॥  
  
मसृणं वैणवं दण्डं फलभोजनभाजनम् ।  
अर्घपात्रं पुष्पभाण्डमक्षमालां कमण्डलुम् ॥ ५७ ॥  
  
कन्थां शीतापनोदाय बृसीं चैवमृगाजिनम् ।  
आनीयायोजयत्तस्मिन्मठिकामन्दिरे नृपः ॥ ५८ ॥  
  
यत्किञ्चिदन्यद्वा वस्तु योग्यं तापसकर्मणि ।  
तत्तत्र स्थापयामास जगतीव क्रमं विधिः ॥ ५९ ॥  
  
विधिर्धाता जगति स्वसृष्टब्रह्माण्डे क्रमं व्यवहारसाधनजातमिव ॥ ५९ ॥  
  
सन्ध्यापूर्वं जपं प्रातः प्रहरे स तदाकरोत् ।  
पुष्पोच्चयं द्वितीये तु स्नानं देवार्चनं ततः ॥ ६० ॥  
  
पुष्पाणामुच्चयं सञ्चयम् । फलमूलकुशकाष्ठादीनामप्युपलक्षणमेतत् । ततः   
तृतीये इत्यर्थः ॥ ६० ॥  
  
पश्चाद्वनफलं किञ्चिद्वनकन्दं विसादि च ।  
भुक्त्वा जप्यपरो भूत्वा निनायैको निशां वशी ॥ ६१ ॥  
  
इति दिवसमखेदं मन्दरोपान्तकच्छे विरचित उटजेऽन्तर्मालवेशो निनाय ।  
नवनृपतिविलासं तं न सस्मार कं वा स्फुरति हृदि विवेके राज्यलक्ष्म्यो   
हरन्ति ॥ ६२ ॥  
  
उक्तमनूद्योपसंहरति-इतीति । मलवेशः शिखिध्वज इति वर्णितप्रकारेण   
मन्दरोपान्तकच्छे विरचिते उटजे अन्तःस्थितः सन्नखेदं दिवसं बहून्   
दिवसान्निनाय । तं प्रागनुभूतं नवं नृपतिविलासं न सस्मार । तत्कुतस्तत्राह##-  
वाञ्छाजननेन वशीकर्तुं शक्नुवन्ति । न कञ्चिदपीत्यर्थः ॥ ६२ ॥  
  
इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०   
चू० शिखिध्वजप्रव्रज्या नाम चतुरशीतितमः सर्गः ॥ ८४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजप्रव्रज्या नाम चतुरशीतितमः सर्गः ॥ ८४ ॥  
  
# ०८५
पञ्चाशीतितमः सर्गः ८५  
  
श्रीवसिष्ठ उवाच ।  
  
एवं शिखिध्वजः पूर्णमठिकायां वने स्थितः ।  
इदानीं शृणु चूडाला सा किं कृतवती गृहे ॥ १ ॥  
  
राज्ञ्या प्रबुद्धया राज्ञोऽन्वेषणं पथि दर्शनम् ।  
भाव्यर्थदर्शनं काले बोधनं चोपवर्ण्यते ॥   
  
उक्तमनूद्य वक्ष्यमाणकथया सङ्गमयति-एवमिति ॥ १ ॥  
  
तत्रार्धरात्रसमये दूरं याते शिखिध्वजे ।  
हरिणी ग्रामसुप्तेव चूडाला बुबुधे भयात् ॥ २ ॥  
  
ग्रामसुप्तेवेति राजवियोगभीत्या सदा जाग्रत्यपि दैवान्निद्रया हृतेति द्योतनार्थम् ॥ २ ॥  
  
अपश्यत्पतिनिर्हीना शयनं शून्यतां गतम् ।  
अभास्करमपूर्णेन्दु शान्तशोभमिवाम्बरम् ॥ ३ ॥  
  
पत्या निर्हीना त्यक्ता ॥ ३ ॥  
  
उत्तस्थौ किञ्चिदाम्लानवदना खेदशालिनी ।  
कुसिक्तेव महावल्ली निरुत्साहाङ्गपल्लवा ॥ ४ ॥  
  
कुत्सितेना क्षारकर्दमादिजलेन सिक्ता । विशेषणं साधारणं योज्यम् ॥ ४ ॥  
  
न प्रसन्ना न विमला बभूवाकुलतां गता ।  
दिनश्रीरिव नीहारधूसरा सा व्यतिष्ठत ॥ ५ ॥  
  
क्षणं शय्योपविष्टैव चिन्तयामास चिन्तया ।  
कष्टं राज्यं प्रभुस्त्यक्त्वा वनं यातो गृहादिति ॥ ६ ॥  
  
इति चिन्तया वक्ष्यमाणं चिन्तयामासेत्यर्थः ॥ ६ ॥  
  
तन्मयेहाद्य किं कार्यं तत्समीपं व्रजाम्यहम् ।  
भर्तैव गतिरुद्दिष्टा विधिना प्रकृता स्त्रियः ॥ ७ ॥  
  
तदेवाह-तदिति । विधिना शास्त्रेण भर्तैव प्रकृता प्रथमा गतिः शरणं   
उद्दिष्टा विहिता । असति हि भर्तरि पुत्रादयो गतिरिति भावः ॥ ७ ॥  
  
इति सञ्चिन्त्य भर्तारमनुगन्तुं समुत्थिता ।  
चूडाला वातरन्ध्रेण निर्गत्याम्बरमाययौ ॥ ८ ॥  
  
वातरन्ध्रं वातायनं तेन ॥ ८ ॥  
  
बभ्रामाम्बरमार्गेण वातस्कन्धेन योगिनी ।  
कुर्वती सिद्धसार्थस्य मुखेनान्येन्दुविभ्रमम् ॥ ९ ॥  
  
अन्येन्दुविभ्रमं द्वितीयचन्द्रभ्रान्तिम् ॥ ९ ॥  
  
ददर्शाथ यथायातं रात्रौ खड्गधरं पतिम् ।  
भ्रमन्तमेकमेकान्ते वेतालसमयोदितम् ॥ १० ॥  
  
वेतालयोग्ये समये निशि उदितं प्रकाशमानम् ॥ १० ॥  
  
तादृशं पतिमालोक्य स्थित्वा गगनकोटरे ।  
भविष्यच्चिन्तयामास सर्वं भर्तुरखण्डितम् ॥ ११ ॥  
  
भर्तुः भविष्यत् भाविपदार्थजातम् ॥ ११ ॥  
  
यथा येन यदा यत्र यावत्कार्यन्न् यथोदयम् ।  
यथा च निर्वृतिः स्फारा गन्तव्या तेन राघव ॥ १२ ॥  
  
भविष्यदेवप्रकारनिमित्तकालदेशक्रियेयत्ताभ्युदयनिःश्रेयसपर्यन्तैर्विभज्य   
चिन्तितवतीत्याह-यथेति । स्फारा निर्वृतिर्भूमानन्दविश्रान्तिः ॥ १२ ॥  
  
अवश्यं भवितव्यं तद्भर्तुर्दृष्ट्वा पुरः स्थितम् ।  
तदेव संवादयितुं गमनात्सा न्यवर्तत ॥ १३ ॥  
  
पुरः स्थितमिव योगबलादपरोक्षं दृष्ट्वा संवादयितुम् । तदनुरूपमाचरितुमिति   
यावत् ॥ १३ ॥  
  
आस्तां ममाद्य गमनं काले नातिचिरेण हि ।  
मयास्य पार्श्वे गन्तव्यं नियतेरेष निश्चयः ॥ १४ ॥  
  
इति सञ्चिन्त्य चूडाला प्रविश्यान्तःपुरं पुनः ।  
सुष्वाप शयने शम्भोः शिरसीवन्दवी कला ॥ १५ ॥  
  
केनचित्कारणेनासौ गतः सम्प्रति भूपतिः ।  
इति पौरं जनं सर्वमाश्वास्यातिष्ठदङ्गना ॥ १६ ॥  
  
राज्यं ररक्ष भर्तुस्तत्क्रमेण समदर्शनत् ।  
यथा कालेन केदारं पक्वं कलमगोपिका ॥ १७ ॥  
  
कलमगोपिका शालिपालिका ॥ १७ ॥  
  
तयोस्तदाऽवहत्कालो दम्पत्योः स्थितयोस्तथा ।  
अदृष्टान्योन्यमुखयो राज्यकाननपालयोः ॥ १८ ॥  
  
अवहत् अगमत् ॥ १८ ॥  
  
जगामाथ दिनं पक्षो मासोऽथ ऋतुवत्सरः ।  
शिखिध्वजस्य विपिने चूडालायाः स्वमन्दिरे ॥ १९ ॥  
  
कथमगमत्तदाह-जगामेति । ऋतुसहितो वत्सरः ॥ १९ ॥  
  
बहुनात्र किमुक्तेन वर्षाण्यष्टादशाङ्गना ।  
चूडालोवास सदने वनगुच्छे शिखिध्वजः ॥ २० ॥  
  
अथ यातेषु बहुषु वेषेषु जरसा वृते ।  
शिखिध्वजे महाशैलतटकोटरवासिनि ॥ २१ ॥  
  
भर्तुः कषायपाकं तदालक्ष्य पालितं चिरात् ।  
तदा तस्याथ यातेषु वर्षेषु जरसा वने [जरसा वृते इति पाठः । वने इति   
पाठे जरसोपलक्षितस्येति । वृते इति पाठे शिखिध्वजे जरसा वृते सतीति चान्वयः   
।] ॥ २२ ॥  
  
कषायाणां रागादिवासनानां पाकमालक्ष्य तत्तावत्कालं तया पालितं   
प्रतीक्षितमिति यावत् । तदेत्यादिरुक्तानुवादो वक्ष्यमाणार्थः ॥ २२ ॥  
  
तदा तस्यात्मकार्यस्य भवितव्यतया तथा ।  
भर्तुः समीपगमने मम कालोऽयमित्यथ ॥ २३ ॥  
  
आत्मकार्यस्य स्वभर्तृबोधस्य तथा वक्ष्यमाणप्रकारेण स्वोपदेशेनैव   
भवितव्यतया ॥ २३ ॥  
  
सञ्चिन्त्य मन्दरोपान्तं गन्तुं बुद्धिं चकार सा ।  
चचारान्तःपुराद्रात्रौ ततार नभसः पथम् ॥ २४ ॥  
  
ततार पुप्लुवे ॥ २४ ॥  
  
जगाम वातस्कन्धेन गच्छन्ती खे ददर्श सा ।  
कल्पवृक्षांशुकच्छन्नरत्नस्तबकभूषिताः ॥ २५ ॥  
  
नन्दनोद्याननिलया रक्ताः सिद्धाभिसारिकाः ।  
परामृष्टेन्दुशकलान्प्रालेयकणवर्षिणः ॥ २६ ॥  
  
रक्ताः कान्तेष्वनुरक्ताः । परामृष्टानीन्दोः शकलानि कला यैः ॥ २६ ॥  
  
सिद्धोत्तमात्तसौगन्ध्यान्स्पर्शयामास मारुतान् ।  
चन्द्रबिम्बामृताम्भोधेर्महावीचिपरम्पराम् ॥ २७ ॥  
  
सिद्धोत्तमेभ्यः आत्तानि गृहीतानि मन्दारमालाहरिचन्दनकस्तूर्यादिसौगन्ध्यानि   
यैस्तथाविधान्मारुतान् स्पर्शयामास पस्पर्श ।   
चन्द्रबिम्बलक्षणस्यामृताम्भोधेर्महावीचिपरम्पराभूतां निर्मलज्योत्स्नाम् ।   
अम्बरस्य आन्तरतामन्तर्वर्तितां गता सती ददर्श ॥ २७ ॥  
  
अपश्यन्निर्मलज्योत्स्नामम्बरान्तरतां गता ।  
मेघान्तरेण गच्छन्ती मेघलग्नाश्च विद्युतः ॥ २८ ॥  
  
अवियुक्ताः स्वभर्त्रा सा भूयो भूयो व्यलोकयत् ।  
उवाच चात्मनैवाहो यावज्जीवं शरीरिणाम् ॥ २९ ॥  
  
स्वभर्त्रा मेघेन अवियुक्ताः विद्युतो व्यलोकयत् । आत्मना मनसैवोवाच । किमुवाच   
तदाह-अहो इत्यादिना ॥ २९ ॥  
  
न स्वभावः शमं याति ममाप्युत्कण्ठितं मनः ।  
कदा मृगेन्द्रस्कन्धं तं प्रणयप्रवणं पुनः ॥ ३० ॥  
  
पश्यामि कान्तमित्युक्तं ममाप्युत्कण्ठते मनः ।  
मञ्जरीजालवलितास्तरुं वल्ल्यः स्वकं पतिम् ॥ ३१ ॥  
  
मम मनः उक्तं विवेकैर्बोध्यमानमपि इति उत्कण्ठते ॥ ३१ ॥  
  
न मुञ्चन्ति क्षणमिति ममाप्युत्कण्ठते मनः ।  
यथेयमग्रजा कान्तमेति सिद्धाभिसारिका ॥ ३२ ॥  
  
अग्रे श्रेष्ठे देवयोतौ जाता अग्रजा ॥ ३२ ॥  
  
तथा कदाहमेष्यामि ममापीति मनः स्थितम् ।  
इमे मन्दाश्च मरुत एते च शशिनः कराः ॥ ३३ ॥  
  
वनराजय एताश्च ममाप्युत्कण्ठयन्त्यहो ।  
हे चित्ताज्ञमुधैवान्तः किं त्वं ताण्डवितं स्थितम् ॥ ३४ ॥  
  
अज्ञ जड । मुधा व्यर्थमेव ताण्डवितं सत्किं स्थितमसीत्यर्थः ॥ ३४ ॥  
  
सा व्योमनिर्मला साधो क्व ते याता विवेकिता ।  
अथवा चित्त भर्तारं स्वं प्रत्युत्कण्ठसे सखे ॥ ३५ ॥  
  
अथवा नायं दोष इति शेषः । कुतस्तत्राह-भर्तारमिति ॥ ३५ ॥  
  
तिष्ठोत्कण्ठाभिवलितं किं समुत्कण्ठितेन मे ।  
किं वृथोत्कण्ठसे वामे भर्ता यातो जरां भवेत् ॥ ३६ ॥  
  
इदानीं देहं प्रत्याह-किमिति । वामे हे स्त्रीशरीर यदालिङ्गनाद्यर्थ   
समुत्कण्ठसे स ते भर्ता जरां यातस्त्वन्निरपेक्ष एव भवेत् सम्भाव्यत् इत्यर्थः ॥ ३६   
॥  
  
तपस्वी कृशगात्रश्च भवेन्निर्वासनस्तथा ।  
मनो राज्याद्यभोगेभ्यो मन्येऽस्यामूलतां गतम् ॥ ३७ ॥  
  
राज्यादीनामभोगेभ्यः अभोगार्थं अस्य मनः अमूलतां निर्मूलतां गतं मन्ये   
सम्भावये ॥ ३७ ॥  
  
वासनालतिका प्रावृण्नदी नदगता यथा ।  
एकान्तरत एकात्मा नीरसः शान्तवासनः ॥ ३८ ॥  
  
तथा अस्य वासनालतिका यथा प्रावृण्नदी क्षुद्रा महानदगता सती न   
पृथगवशिष्यते तथा सम्पन्नेति शेषः । एकान्ते रतः आसक्तः अत एव एकात्मा । नीरसो   
निरिच्छः ॥ ३८ ॥  
  
मन्ये भवति मे भर्ता शुष्कवृक्षसमस्थितिः ।  
तथापि चित्त कोत्कण्ठा भवतोत्कण्ठयान्वितम् ॥ ३९ ॥  
  
एवं नैराश्यप्रदर्शनान्निरुत्साहं मनः पुनरुज्जीवयन्तीवाह-तथापीति ।   
अस्त्वेवंविधः सः तथापि हे चित्त का तवोत्कण्ठा । अहं योगेन वक्ष्यमाणोपायेन   
भर्तुर्मतिमुद्बोध्य तत्त्वज्ञीकृत्य प्रारब्धशेषभोगोत्कण्ठया युतं पतिं   
भवता सह श्लेषयिष्यामि न त्वयोत्कण्ठा कार्येति परेणान्वयः ॥ ३९ ॥  
  
मतिमुद्बोध्य योगेन श्लेषयिष्याम्यहं पतिम् ।  
प्रमृष्टकलनं भर्तुः समीकृत्य मनो मुनेः ॥ ४० ॥  
  
तदेव स्पष्टमाह-प्रमृष्टेति ॥ ४० ॥  
  
राज्य एव नियोक्ष्यामि निवत्स्यावः सुखं चिरम् ।  
अहो नु चिरकालेन मनोरथमिमं शुभम् ॥ ४१ ॥  
  
अहमासादयिष्यामि यद्भर्ता समचिन्तितः ।  
समग्रानन्दवृन्दानामेतदेवोपरि स्थितम् ॥ ४२ ॥  
  
यद्यस्माद्धेतोर्भर्ता तत्त्वबोधान्मया समं तुल्यरूपमन्तर्बाह्यार्थचिन्तितं यस्य   
तथाविधः सम्पत्स्यत इति शेषः । तदेव प्रशंसन्त्याह-समग्रेति ॥ ४२ ॥  
  
यत्समानमनोवृत्तिसङ्गमास्वादने सुखम् ।  
इति चिन्तयती व्योम्ना चूडालोल्लङ्घ्य पर्वतान् ॥ ४३ ॥  
  
देशानब्दान्दिगन्तांश्च प्राप मन्दरकन्दरम् ।  
अदृश्यैव नभःस्थैव प्रविवेश वनान्तरम् ॥ ४४ ॥  
  
अब्दाम्मेघान् । वनान्तरं वनमध्यम् ॥ ४४ ॥  
  
वात्येव पादपलतास्पन्दवेद्यगमागमा ।  
वनैकदेशे कस्मिंश्चित्कृतपर्णोटजे पतिम् ॥ ४५ ॥  
  
पादपानां लताना च स्पन्देन वेद्यावनुमेयौ गमागमौ यस्याः ॥ ४५ ॥  
  
दृष्ट्वा योगेन बुबुधे देहान्तरमिवास्थितम् ।  
हारकेयूरकटककुण्डलादिविभूषितः ॥ ४६ ॥  
  
योगेन समाहितचित्तेनेति यावत् । यो हारकेयूरादिभूषितः सन् मेरुकान्तिरभवत्तमेव   
अत्र मन्दरोटजे कृशाङ्गत्वादिलक्षणं ददर्शेति परेण सम्बन्धः ॥ ४६ ॥  
  
अभवन्मेरुकान्तिर्यस्तमेवात्र ददर्श सा ।  
कृशाङ्गं कृष्णवर्णं च जीर्णपर्णमिव स्थितम् ॥ ४७ ॥  
  
कज्जलाम्बुभरस्नातं भृङ्गीशमिव निस्पृहम् ।  
चीराम्बरधरं शान्तमेकाकिनमवस्थितम् ॥ ४८ ॥  
  
भृङ्गीशं प्रसिद्धं रुद्रद्वारपालमिव ॥ ४८ ॥  
  
स्थलीनिषण्णं पुष्पाणि ग्रथयन्तं जटाङ्कितम् ।  
तमालोक्यानवद्याङ्गी चूडाला पीवरस्तनी ॥ ४९ ॥  
  
देवातिथिसमर्चनाय पुष्पाणि मालां ग्रथयन्तम् । जटाभिरङ्कितं चिह्नितम् ॥ ४९ ॥  
  
किञ्चिज्जातविषादैवमुवाचात्मनि चेतसा ।  
अहो नु विषमं मौर्ख्यं तदनात्मज्ञतात्मकम् ॥ ५० ॥  
  
अनात्मज्ञता अज्ञानं तदात्मकम् ॥ ५० ॥  
  
एवंविधाः समायन्ति दशा मौर्ख्यप्रसादतः ।  
अयं स राजा लक्ष्मीवान्यतो मेऽतिप्रियः पतिः ॥ ५१ ॥  
  
यतो यस्माद्धेतोर्मे अतिप्रियः पतिर्मोहघनेन हृदि क्षुण्णामभिहतामिमां   
दशामभ्यागतस्तत्तस्माद्धेतोरिहास्मिन्नुटजे अद्यैव अवश्यं नाथं पतिं   
विदितवेद्यतां तथा भोगमोक्षश्रियं नयामि प्रापयामीति परेणान्वयः ॥ ५१ ॥  
  
हृदि मोहघनक्षुण्णामिमामभ्यागतो दशाम् ।  
तदवश्यमिहाद्यैव नाथं विदितवेद्यताम् ॥ ५२ ॥  
  
नयाम्यत्र न सन्देहो भोगमोक्षश्रियं तथा ।  
इदं रूपं परित्यज्य रूपेणान्येन केनचित् ॥ ५३ ॥  
  
सकाशमस्य गच्छामि बोधन्न् दातुमनुत्तमम् ।  
बालेयं मम कान्तेति मदुक्तं न करोत्यलम् ॥ ५४ ॥  
  
किमर्थमिदं रूपं परित्याज्यं तत्राह-बालेति ॥ ५४ ॥  
  
तस्मात्तापसरूपेण बोधयामि पतिं क्षणात् ।  
भर्ता कषायपाकेन परिपक्वमतिः स्थितः ॥ ५५ ॥  
  
प्रागेव कुतस्तपस्विवेषेण स न बोधितस्तत्राह-भर्तेति ॥ ५५ ॥  
  
चेतस्यस्याद्य विमले स्वं तत्त्वं प्रतिबिम्बति ।  
इति सञ्चित्य चूडाला बभूव द्विजदारकः ॥ ५६ ॥  
  
द्विजदारको ब्राह्मणपुत्रः ॥ ५६ ॥  
  
ईषद्ध्यानाद्गतान्यत्वं क्षणादम्बुतरङ्गवत् ।  
पपात विपिने तस्मिन्द्विजपुत्रकरूपिणी ॥ ५७ ॥  
  
कथं बभूव तदाह-ईषदिति । प्रागुक्ताग्नीषोमधारणान्वितादीषद्ध्यानात् ।   
अन्यत्वं पुंस्त्वम् ॥ ५७ ॥  
  
भर्तुरध्याजगामाग्रं मन्दस्मितलसन्मुखी ।  
ददर्श द्विजपुत्रं तं पुरो यातं शिखिध्वजः ॥ ५८ ॥  
  
अग्रं पुरोदेशम् ॥ ५८ ॥  
  
वनान्तरादुपायातं तपो मूर्तिमिवास्थितम् ।  
द्रवत्कनकगौराङ्गं मुक्ताहारविभूषितम् ॥ ५९ ॥  
  
मूर्तिमास्थितं तप इव द्रवत्कनकमिव गौराणि पीतस्वच्छान्यङ्गानि यस्य ॥ ५९ ॥  
  
शुक्लयज्ञोपवीताङ्गं शुक्लाम्बरयुगावृतम् ।  
कमण्डलुधरं कान्तं पुरो यातं शिखिध्वजः ॥ ६० ॥  
  
व्याप्तप्रकोष्ठद्विगुणेनाक्षसूत्रेण चारुणा ।  
भूमावलग्नगात्रेण किष्कुमात्रेण च स्थितम् ॥ ६१ ॥  
  
व्याप्तः प्रकोष्ठान्मणिबन्धाद्द्विगुणो बहिर्देशो येन । अतएव किष्कुमात्रेण   
हस्तमात्रेण द्वैगुण्ये वितस्तिमात्रेण वा अत   
एवानतिदैर्घ्याद्भूमावलग्नगात्रेणाऽक्षसूत्रेणाक्षमालया स्थितमुपलक्षितम् ॥ ६१ ॥  
  
कुन्तलव्याप्तमूर्धानं सालिमालमिवाम्बुजम् ।  
भासयन्तं प्रदेशं तं शारीरैर्दीप्तिमण्डलैः ॥ ६२ ॥  
  
कुण्डलाभषितमुखं नवमर्कमिवोदितम् ।  
शिखासम्प्रोतमन्दारं शृङ्गस्थेन्दुमिवाचलम् ॥ ६३ ॥  
  
शृङ्गस्थः शृङ्गसंलग्नप्राय इन्दुर्यस्य तथाविधमचलं पर्वतमिव   
स्थितम् ॥ ६३ ॥   
  
कान्तोपशान्तवपुषमूर्जितं विजितेन्द्रियम् ।  
हिमाभभस्मतिलकं भूषितालोकसुन्दरम् ॥ ६४ ॥  
  
मेरुहेमतटीलीनपूर्णेन्दुमिव चञ्चलम् ।  
तमालोक्य द्विजसुतं समुत्तस्थौ शिखिध्वजः ॥ ६५ ॥  
  
मेरुहेमतटीपदेन तत्रस्थो गङ्गाप्रवाहो लक्ष्यते । तत्र लीनः प्रतिबिम्बितः   
पूर्णेन्दुस्तमिव चञ्चलम् ॥ ६५ ॥  
  
देवपुत्रागमधिया सम्परित्यक्तपादुकः ।  
देवपुत्र नमस्कार इदमासनमास्यताम् ॥ ६६ ॥  
  
इत्यस्य दर्शयामास पाणिना पत्रविष्टरम् ।  
ददौ च द्विजपुत्रस्य् पुष्पमुष्टिं करोत्करे ॥ ६७ ॥  
  
पत्रनिर्मितं विष्टरमासनम् । करोत्करे करतले ॥ ६७ ॥  
  
चन्द्रः कुमुदखण्डस्य प्रालेयमिव पल्लवे ।  
हे राजर्षे नमस्तुभ्यमिति द्विजसुतोऽवदत् ॥ ६८ ॥  
  
कुमुदखण्डस्य पल्लवे प्रालेयं हिमकणजालमिव ॥ ६८ ॥  
  
गृहीत्वा कुसुमान्यस्माद्विवेश पत्रविष्टरे ।  
  
शिखिध्वज उवाच ।  
  
देवपुत्र महाभाग कुत आगमनं कृतम् ।  
दिवसः सफलो मन्ये यत्त्वामद्यास्मि दृष्टवान् ॥ ६९ ॥  
  
यद्यस्मात्त्वामद्यास्मिन्दिवसे दृष्टवानस्मि ॥ ६९ ॥  
  
इदमर्घ्यमिदं पाद्यं पुष्पाणीमानि मानद ।  
इमा प्रग्रथिता माला गृह्यन्तां भद्रमस्तु ते ॥ ७० ॥  
  
श्रीवसिष्ठ उवाच ।  
  
इत्युक्त्वा पाद्यमर्घ्यं च माला पुष्पाणि चानघ ।  
शिखिध्वजस्तदिष्टायै ददौ देव्यै यथाखिलम् ॥ ७१ ॥  
  
अखिलं शास्त्रोक्तमनतिक्रम्येति यथाखिलम् । पदार्थानतिवृत्तौ   
यथार्थेऽव्ययीभावः ॥ ७१ ॥  
  
चूडालोवाच ।  
  
सुबहूनि परिभ्रान्तो भूतलायतनान्यहम् ।  
त्वत्तः पूजा यथा प्राप्ता मयेयं न तथान्यतः ॥ ७२ ॥  
  
न तथान्यतः प्राप्तेत्यनुषज्यते ॥ ७२ ॥  
  
पेशलेनानुरूपेण प्रश्रयेणामुनानघ ।  
मन्येऽहं नूनमत्यन्तचिरञ्जीवी भविष्यसि ॥ ७३ ॥  
  
प्रश्रयेण विनयेन । एतैर्हि लक्षणैर्मनुजाश्चिरजीविनो भवन्तीति भावः ॥ ७३ ॥  
  
शान्तेन मनसोदारमारादुन्मुक्तकल्पनम् ।  
निर्वाणर्थं तपः साधो कच्चित्सम्भृतवानसि ॥ ७४ ॥  
  
आरात् दूरे उन्मुक्ताः कल्पनाः फलसङ्कल्पा यस्मिन् । अत एवोदारं निर्वाणार्थं तपः   
सम्भृतवान् सञ्चितवानसि । कच्चिदिति इष्टप्रश्ने निपातः ॥ ७४ ॥  
  
असिधारासमं सौम्य शान्तव्रतमिदं तव ।  
स्फीतं यद्राज्यमुत्सृज्य महावननिषेवणम् ॥ ७५ ॥  
  
शान्तानामक्रोधनानां यतिवनस्थानां व्रतभूतमिदं   
महावननिषेवणमसिधारासमं क्रूरमत्यन्तावधाननिर्वाह्यं चेत्यर्थः ॥ ७५ ॥  
  
शिखिध्वज उवाच ।  
  
जानासि भगवन्सर्वं देवस्त्वं कोऽत्र विस्मयः ।  
श्रियैव लोकोत्तरया ज्ञायसे चिह्नरूपया ॥ ७६ ॥  
  
राज्यत्यागनिर्वाणार्थतपश्चरणयोरज्ञातयोः प्रशंसनायोगात्तस्य तपसा   
सर्वज्ञतां सम्भावयन् राजा द्विजसुतं रूपादिसम्पदा प्रशंसति##-  
  
एतान्यङ्गानि ते चन्द्राद्घटितानीति मे मतिः ।  
अथवा किं समालोकादमृतेनेव सिञ्चसि ॥ ७७ ॥  
  
अथवा किं बहुना सम्यगालोकाद्वीक्षणाद्देहकान्तितश्चामृतेन सिञ्चसीव ॥ ७७ ॥  
  
अस्ति मे दयिता कान्ता पाति मद्राज्यमद्य तत् ।  
तवेव तस्या दृष्टानि तान्यङ्गानीह सुन्दर ॥ ७८ ॥  
  
उपशान्तं च कान्तं च वपुरापादमस्तकम् ।  
शृङ्गं शुभ्राम्बुदेनेव पुष्पेणाच्छादयामुना ॥ ७९ ॥  
  
शृङ्गं मेरुशिखरम् । अमुना मद्दत्तमालारूपेण ॥ ७९ ॥  
  
निष्कलङ्केन्दुसङ्काशमङ्गमादित्यतेजसा ।  
मन्ये ते ग्लानिमायाति सुमनःपत्रपेलवम् ॥ ८० ॥  
  
सुमनसां पुष्पाणां पत्रं दलमिव पेलवं सुकुमारं ते अङ्गम् ॥ ८० ॥  
  
देवार्चनायोपचितमिदमित्थं सितं मया ।  
अङ्ग त्वदङ्गसङ्गेन तत्प्रयातु कृतार्थताम् ॥ ८१ ॥  
  
इदं पुष्पजातमित्थं दृश्यमानवैचित्र्येण सितं ग्रथितम् । षिञ् बन्धने कर्मणि   
क्तः । अङ्गेति सम्बोधने । तत्तस्माद्देवस्य तवार्चनादित्यर्थः ॥ ८१ ॥  
  
जीवितं याति साफल्यं स्वमभ्यागतपूजया ।  
देवादप्यधिकं पूज्यः सतामभ्यागतो जनः ॥ ८२ ॥  
  
देवार्चनादप्यतिथिपूजनमधिकमिति तदेकमपि जन्मसाफल्यहेतुः त्वत्पूजनेतु मे   
द्वयमपि युगपत्सम्पन्नमिति सुतरां जीवितसाफल्यमित्यांशयेनाह-जीवितमिति ॥   
८२ ॥  
  
तत्कस्त्वं कस्य पुत्रस्त्वं किमायातोऽस्यनुग्रहात् ।  
एतन्मे संशयं छिन्धि विमलेन्दुसमानन ॥ ८३ ॥  
  
तत्तस्मान्मद्दत्तपूजाग्रहणद्भनन्तरमिति शेषः ॥ ८३ ॥  
  
ब्राह्मण उवाच ।  
  
राजन्मे शृणु वक्ष्यामि यथापृष्टमखण्डितम् ।  
को नाम परिपृच्छन्तं विनीतं वञ्चयेत्पुमान् ॥ ८४ ॥  
  
पुष्टमनतिक्रम्य यथापृष्टम् ॥ ८४ ॥  
  
अस्त्यस्मिञ्जगतीकोशे शुद्धात्मा नारदो मुनिः ।  
पुण्यलक्ष्म्या मुखे कान्ते कर्पूरतिलकोपमः ॥ ८५ ॥  
  
पुण्यलक्ष्म्याः कान्ते रम्ये मुखे सुरभितरं यत्कर्पूरतिलकं तदुपमा यस्य । अनेन   
नारदो गौराङ्ग इति गम्यते ॥ ८५ ॥  
  
स कदाचिन्मुनिर्देवो गुहायां ध्यानमास्थितः ।  
तत्र हेमतटे गङ्गा वहत्युरुतरङ्गिणी ॥ ८६ ॥  
  
गुहायां मेरोरिति शेषः ॥ ८६ ॥  
  
मेरुलक्ष्म्यां स्फुरद्रूपा भान्ति हारलता यथा ।  
एकदा नारदमुनिर्ध्यानान्ते स सरित्तटे ॥ ८७ ॥  
  
ध्वनद्वलयमश्रौषील्लीलाकलकलारवम् ।  
किमेतदित्यसौ किञ्चिज्जातप्रायकुतूहलः ॥ ८८ ॥  
  
ध्वनन्ति वलयानि यस्मिंस्तथाविधं लीलाकलकलारवं जलक्रीडाकोलाहलध्वनिम् ।   
सम्भावनाप्राचुर्याद्यर्थः प्रायशब्दोऽप्यदन्तोऽस्ति । तदस्मिन्नन्नं प्राये   
सञ्ज्ञायाम् प्रायभवः रूपात्प्रायादिति पाणिनिजैमिनिप्रभृतिभिः प्रयोगात् ॥ ८८ ॥  
  
हेलयालोकयन्नद्यामपश्यल्ललनागणम् ।  
रम्भातिलोत्तमाप्रायं निर्यातं जललीलया ॥ ८९ ॥  
  
निर्यातं जलान्निर्गतम् । जललीलया जलसेचनादिक्रीडया ॥ ८९ ॥  
  
क्रीडन्तं त्यक्तवसनं देशे पुरुषवर्जिते ।  
काञ्चनाम्भोजमुकुलसङ्काशैः स्तनमण्डलैः ॥ ९० ॥  
  
परिवेल्लितमन्योन्यं फलकान्तं द्रुमं यथा ।  
द्रुतहेमरसापूरनिर्भराभोगभासुरैः ॥ ९१ ॥  
  
अन्योन्यं परिवेल्लितं वेष्टितम् । सङ्घट्टितमिति यावत् । द्रुतस्य हेमरसस्य य   
आपूरनिर्भरः प्रवाहातिशयस्तादृशेन आभोगेन कान्तिसंस्थानेन   
भासुरैरुरुभिः स्वात्मकस्य काममन्दिरस्य स्तम्भसञ्चयं कुर्वन्तमिति   
परेणान्वयः ॥ ९१ ॥  
  
कुर्वन्तमुरुभिः काममन्दिरस्तम्भसञ्चयम् ।  
निर्मलीकृतचन्द्रेण व्याप्तां व्योमविलासिनीम् ॥ ९२ ॥  
  
स्वजलनैर्मल्यान्निर्मलीकृतेन प्रतिबिम्बचन्द्रेण सर्वतो व्याप्तां   
व्योमविलासिनीमापगां मन्दाकिनीं देहलावण्यरसप्रवाहेण तर्जयन्तं   
न्यग्भावयन्तमिवेत्युत्प्रेक्षा ॥ ९२ ॥  
  
लावण्यरसपूरेण तर्जन्यन्तमिवापगाम् ।  
प्राकारैरमरोद्यानरथचक्रैर्मनोभुवः ॥ ९३ ॥  
  
मनोभुवः कामस्य अमरोद्याने नन्दनवने क्रीडायां   
रथचक्रभूतैर्नितम्बतटलक्षणैः सेतुभिर्निरोधादुत्पथे अर्पितं गङ्गाम्बु येन ॥   
९३ ॥  
  
उत्पथार्पितगङ्गाम्बु नितम्बतटसेतुभिः ।  
सर्वत्र दृष्टसर्वाङ्गं विश्वरूपमिव स्थितम् ॥ ९४ ॥  
  
यतः स्वच्छतमत्वादन्योन्यादर्शतां गतं अतः सर्वतः प्रतिबिम्बितसर्वाङ्गं   
सर्वत्र दृष्टसर्वाङ्गं सत् सर्वतः पाणिपादं तत्सर्वतोक्षिशिरोमुखम् इति   
प्रसिद्धकालात्मनः कल्पतरोर्भगवतः सकाशादुत्थितं विश्वरूपमिव   
स्थितमित्यर्थः ॥ ९४ ॥  
  
प्रतिबिम्बितसर्वाङ्गमन्योन्यादर्शतां गतम् ।  
कालकल्पतरोर्वर्षविटपात्पक्षपल्लवात् ॥ ९५ ॥  
  
विश्वरूपं दर्शयितुर्भगवतः कालात्मकत्वं च विश्व्रूपभीतेनार्जुनेन को   
भवानुग्ररूपः इति पृष्टेन भगवता कालोऽस्मि लोकक्षयकृत्प्रवृद्धो   
लोकान्यमाहर्तुमिह प्रवृत्तः इति स्ववचनेनैव दर्शितम् । अतस्तमेव काला त्मानं   
सर्वकल्पनाफलदातृत्वात्कल्पतरुत्वेन रूपयति-वर्षविटपादित्यादिना । वर्षाणि   
प्रभवादयः षष्टिसंवत्सरा विटपाः स्कन्धाः यस्य । एतेनायनद्वयस्य मासानां   
च शाखात्वमर्थादुक्तमेव ॥ ९५ ॥  
  
विविधर्तुलताजालाद्दिनश्रीकलिकाकुलात् ।  
आलोकपुष्परजसो जाताद्गगनकानने ॥ ९६ ॥  
  
विविधा भिन्नलक्षणा ऋतवो लताजालानि अवान्तरशाखासमूहा यस्य ।   
गगनमव्यक्ताकाशस्तल्लक्षणे कानने नन्दने जातात् ॥ ९६ ॥  
  
स्फुरज्जलखगप्रोतात्सप्ताब्ध्येकालवाडकात् ।  
स्तनस्तबकवृन्देषु स्पर्धयातिरसान्वितम् ॥ ९७ ॥  
  
स्फुरद्भिर्जलमयचन्द्रपरिणामशरीरत्वाज्जलखगैर्देवैः प्रोताद्व्याप्तात् ।   
सप्ताप्यब्धय एकमालवाडकमालवालकं डलयोरभेदादालवालं यस्य   
तथाविधात्कालकल्पतरोर्विष्णोरुद्भूतं विश्वरूपमिव स्थितमिति पूर्वत्रान्वयः ।   
पुनर्ललनागणमेव विशिनष्टि-स्तनेति । परस्परस्तनस्तबकवृन्देषु   
अम्भोजमुकुलेषु च सौन्दर्यसाम्यदर्शनप्रयुक्तस्पर्धया   
नालादुद्धृत्योद्धृत्यास्फालनात्सम्पूर्णं दलितान्यम्भोजमुकुलपल्लवानि येनेति   
परेणान्वयः ॥ ९७ ॥  
  
उद्धृत्योद्धृत्य सम्पूर्णदलिताम्भोजपल्लवम् ।  
आलोलालककेशाक्षितारकादिमधुव्रतम् ॥ ९८ ॥  
  
अर्थान्मुखपद्मेषु आलोला अलकाश्चूर्णकुन्तलाः केशा दीर्घकुन्तला अक्षितारका   
आदिपदाल्लालाटिकाखचितगूरुत्मतेन्द्रनीलमणयश्च मधुव्रता भ्रमरा यस्मिन् ॥ ९८ ॥  
  
अमृतापद्विघाताय कोशसञ्चयकारिभिः ।  
दुष्प्रापे भूतसङ्घानां विकसत्कनकाम्बुजे ॥ ९९ ॥  
  
पुनः कीदृशं ललनागणं तदाह-अमृतेत्यादिना ।   
अमृतकलाकोशसङ्ग्रहकारिभिः सुरैर्देवैरमृतस्य   
राहुगरुडाद्यपहर्तृप्रयुक्तानामापदां विघाताय गुप्ते एकान्तभूते   
मेरोर्गुहान्तरे एकत्रोपसंहृतं चन्द्रबिम्बकलापूरमिव स्थितम् । तत्र गुप्ते इति   
यदुक्तं तदुपपत्तये विशिनष्टि-दुष्प्रापे इति । अन्यानि विशेषणानि   
अमृतनिधानयोग्यस्थानताप्रदर्शनार्थानि ॥ ९९ ॥  
  
पद्मिनीपल्लवाच्छन्ने गुप्ते मेरोर्गुहान्तरे ।  
शीतले स्वर्धुनीतीरे तोयोन्मृष्टमले सुरैः ॥ १०० ॥  
  
चन्द्रबिम्बकलापूरमेकत्रैवोपसंहृतम् ।  
स्त्रैणमालोक्य तत्कान्तं सहसैव मनो मुनेः ॥ १०१ ॥  
  
ईदृशं कान्तं स्त्रैणं स्त्रीसमूहमालोक्य मुनेर्मनस्तदनन्तरमानन्दितं   
प्रमत्तं सत् न आश्रितो विवेकांशो येन तथाविधं बभूवेति परेणान्वयः ॥ १०१ ॥  
  
अनाश्रितविवेकांशं बभूवानन्दितं स्फुरत् ।  
आनन्दवलिते चित्ते क्षुब्धे प्राणानिले स्थिते ॥ १०२ ॥  
  
बभूव तस्य हृष्टस्य मदनस्खलितं तदा ।  
फलं रसापूर्णमिव ग्रीष्मान्त इव तोयदः ॥ १०३ ॥  
  
चित्ते विकारात्सर्वाङ्गे प्राणक्षोभस्तेन सर्वाङ्गसारस्य रेतसः स्खलनं   
वृत्तमित्याह-बभूवेति । तत्र दृष्टान्तानाह-फलमित्यादिना ॥ १०३ ॥  
  
प्रत्यग्रपादपश्छिन्नलतावृन्त इवोत्तम ।  
अवश्यायकणस्पन्दी शशाङ्क इव वा मुनिः ॥ १०४ ॥  
  
छिन्नं क्षतं लतावृन्तं शाखामूलस्थानं यस्य तथाविधः प्रत्यग्रस्तरुणः   
पादपो वटादिरिव । उत्तमएति राजसम्बोधनम् ॥ १०४ ॥  
  
बिसं द्विधापातमिव गलत्साररसोऽभवत् ।  
  
शिखिध्वज उवाच ।  
  
तादृशोऽपि बहुज्ञोपि जीवन्मुक्तोऽप्यसौ मुनिः ॥ १०५ ॥  
  
द्विधापातं सद्योद्विधाखण्डितं बिसं मृणालमिव वा गलन् सारभूतो रसः   
शुक्रं यस्य । राजप्रश्नः स्पष्टः ॥ १०५ ॥  
  
निरिच्छोऽपि निरागोपि न किञ्चिदुपमोऽप्यलम् ।  
सबाह्याभ्यन्तरं नित्यमाकाशविशदोपि च ॥ १०६ ॥  
  
नारदोपि कथं ब्रह्मन् मदनस्खलितोऽभवत् ।  
  
चूडालोवाच ।  
  
सर्वस्या एव राजर्षे भूतजातेर्जगत्त्रये ॥ १०७ ॥  
  
तत्त्वज्ञानामपि प्रबलतरप्रारब्धेन   
विवेकांशनिरोधात्कदाचिद्देहधर्मानुवर्तनमस्त्येवेत्युत्तरमाह-सर्वस्या   
एवेत्यादिना ॥ १०७ ॥  
  
देवादेरपि देहोयं द्वयात्मैव स्वभावतः ।  
अज्ञमस्त्वथ तज्ज्ञं वा यावत्स्वान्तं शरीरकम् ॥ १०८ ॥  
  
यावत्स्वान्तं स्वनाशपर्यन्तम् ॥ १०८ ॥  
  
सर्वमेव जगत्यङ्ग सुखदुःखमयं स्मृतम् ।  
तृप्त्यादिना पदार्थेन केनचिद्वर्धते सुखम् ॥ १०९ ॥  
  
सुखदुःखमयत्वमेव दृष्टान्तैर्दर्शयति-तृप्त्यादिनेति ॥ १०९ ॥  
  
आलोक इव दीपेन महाम्बुधिरिवेन्दुना ।  
क्षुधादिना पदार्थेन दुःखं केनचिदेव हि ॥ ११० ॥  
  
दुःखं वर्धत इत्यनुकृष्यते ॥ ११० ॥  
  
तमो मेघपटेनेव स्वभावो ह्यत्र कारणम् ।  
स्वरूपे निर्मले सत्ये निमेषमपि विस्मृते ॥ १११ ॥  
  
यथा मेघलक्षणेन पटेन उपचितेन निशि तमो वर्धते तद्वत् । यत्र तत्त्वज्ञानामपि   
क्षणं स्वरूपविस्मरणे ईदृशानर्थास्तत्राज्ञानां किं वाच्यमित्याशयेनाह##-  
  
दृश्यमुल्लासमाप्नोति प्रावृषीव प्रयोधरः ।  
अनारतानुसन्धानादप्युन्मेषमविस्मृते ॥ ११२ ॥  
  
अत एव सदैव दृश्यानुल्लासाय सदैव समाधिना स्वरूपाविस्मरणशीलेन   
भाव्यमित्याशयेनाह-अनारतेति । उन्मेषो निमेषद्वयान्तरालकालस्तावन्मात्रमपि   
॥ ११२ ॥  
  
स्वरूपे नोल्लसत्येष चित्ते दृश्यपिशाचकः ।  
यथा तमःप्रकाशाभ्यामहोरात्रौ स्थितिं गतौ ॥ ११३ ॥  
  
तथैव सुखदुःखाभ्यां शरीरं स्थितिमागतम् ।  
एवं हि सुखदुःखे द्वे जन्मकारणदर्शनात् ॥ ११४ ॥  
  
एवं ज्ञाज्ञयोः प्रारब्धफलभोगसाम्येपि रञ्जनारञ्जनकृतो विशेषोऽस्त्येवेति   
दृष्टान्ताभ्यामुपपादयति-एवमित्यादिना । जन्मकारणस्य देहाद्यात्मभावस्य   
दर्शनात् ॥ ११४ ॥  
  
अज्ञस्य गाढतां याते पटे कुङ्कुमवद्दृढम् ।  
तज्ज्ञस्य त्वङ्ग लगतो मनागपि न तद्वशात् ॥ ११५ ॥  
  
तज्ज्ञस्य तु तद्वशात्तत्त्वज्ञानवशात् । मनागपि न लगतः ॥ ११५ ॥  
  
यथा शुभाशुभौ रागादिनाक्रान्ततरौ मणेः ।  
पुरःस्थवस्तुभावेन रञ्जनां स्फटिको यथा ॥ ११६ ॥  
  
यथा मणेः स्फटिकस्यान्तः रागेण तादात्म्यानुरञ्जनेन ।   
आदिपदात्तत्प्रयुक्तेन्द्रनीलपद्मरागाद्यध्यासेन आक्रान्ततरौ अतिशयेन   
सङ्क्रान्तावपि शुभाशुभौ कुङ्कुमनील्यादिवर्णौ पटस्येव रागेण रञ्जनया   
आदिपदाच्छुद्ध्यशुद्ध्यादिना च यथा मणेर्न लगतस्तद्वदित्यर्थः । इदानीं   
स्फटिकादपि तस्य स्वच्छतरत्वाद्विशेषमाह-पुरःस्थेति । स्फटिकः   
पुरःस्थजपाकुसुमादिवस्तुभावेन तात्कालिकीं रञ्जनामपि यायात् । तज्ज्ञस्तु तामपि   
नैतीत्यर्थः ॥ ११६ ॥  
  
तज्ज्ञस्तथा नैति बोधाज्जीवन्मुक्तमतिर्मुनिः ।  
वस्तुनः श्लेषमात्रेण घनरञ्जितमेति धीः ॥ ११७ ॥  
  
अज्ञस्य गाढतां याते इति यदुक्तं तद्विवृणोति-वस्तुन इत्यादिना । घनं   
रञ्जितं रञ्जनम् । धीः अज्ञस्येति शेषः ॥ ११७ ॥  
  
गतेऽपि वस्तुनि दृढं बुद्धिर्यत्परितापिता [] ।  
गतेऽपि कुङ्कुमे वस्त्रं तदीयमनुरञ्जनम् ॥ ११८ ॥  
  
तत्कुतस्तत्राह-गतेऽपीति । यद्यस्माद्धेतोः परितापिता भवतीत्यर्थः ॥ ११८ ॥  
  
न जहाति यथा मूढस्तथा विषयरञ्जनम् ।  
अनेनैव क्रमेणैतौ बन्धमोक्षौ व्यवस्थितौ ॥ ११९ ॥  
  
विषयरञ्जनं न जहाति । तथा च बुद्धौ विषयरञ्जनवासनोपचय एव   
बन्धस्तत्क्षय एव मोक्ष इति फलितमित्याह-अनेनेति ॥ ११९ ॥  
  
भावनातानवं मोक्षो बन्धो हि दृढभावना ।  
  
शिखिध्वज उवाच ।  
  
स्वोत्पत्तिकारणप्राप्तौ कथं दुःखं सुखं च वा ॥ १२० ॥  
  
दूरस्थानां पुत्रराज्यादीनाम् । अपिपदात्सन्निहितानां   
चलाभनाशादिस्वोत्पत्तिकारणप्राप्तौ तदभिमानिनः सुखं दुःखं च केन क्रमेण   
जायते तद्वदेति राजा पृच्छति-स्वोत्पत्तीति ॥ १२० ॥  
  
अभ्युदेतीति वद मे दूरस्थानामपि प्रभो ।  
अत्युदारमतीवाच्छं बह्वर्थं वचनं तव ॥ १२१ ॥  
  
श्रोतुं तृप्तिं न गच्छामि मयूरोऽभ्ररवेष्विव ।  
  
चूडालोवाच ।  
  
स्वोत्पत्तिकारणं हृद्यं लब्ध्वा कायाक्षिपाणिभिः ॥ १२२ ।  
  
तत्रादौ सुखोत्पत्तिप्रकारं वर्णयति-स्वेति । सन्निहितविषये   
कायाक्षिपाणिभिर्दूरस्थविषये शब्दानुमानादिना च लब्ध्वा उपलभ्य ॥ १२२ ।  
  
सुखसंविदियं बाला नूनमुल्लसति स्वतः ।  
हृद्गता क्षोभमायाता जीवं कुण्डलिनीगतम् ॥ १२३ ॥  
  
अपरिच्छिन्नस्वतत्त्वानभिज्ञत्वाद्बला इयं हृद्गता बुद्धिस्था   
आत्मसुखसंविद्बुद्धेः क्षोभात् क्षोभायाता सती प्राग्वर्णितरीत्या   
कुण्डलिनीमुखप्रभवप्राणविधायकत्वात्कुण्डलिनीगतं जीवं भोक्तारं प्रति   
स्वतः प्रत्यगात्मतत्त्वात्वेवाग्निविस्फुलिङ्गवदुल्लसति आविर्भवति ।   
एतस्यैवानन्दस्यान्यानि भूतानि मात्रामुपजीवन्ति इति श्रुतेरिति भावः ॥ १२३ ॥  
  
जीवस्य नियता नाड्यः पृथग्देहे स्थितिं गताः ।  
प्राणावपूरिता नाडीर्जीव आक्रामति स्फुरन् ॥ १२४ ॥  
  
हृत्स्थस्य भोक्तुर्नयनरसनश्रोत्रादिप्रतिनियतभोगस्थानागमने   
मार्गभेदमाह-जीवस्येति ॥ १२४ ॥  
  
संस्पर्शैकप्रबुद्धात्मा [प्रवाहात्मा इति पाठष्टीकानुगुणः ।] रसो   
द्रुमलता इव ।  
सुखप्रबोधसञ्चारे दुःखबोधागमे तथा ॥ १२५ ॥  
  
तत्तद्विषयसंस्पर्शेन तदेकाग्रप्रवाहात्मा सन्निति पूर्वत्रान्वयः । जीवस्य   
नाडीद्वारा सर्वदेहप्रवेशे दृष्टान्तमाह-रस इति । यथा मूले सिक्तो रसो जलं   
नाडीद्वारा द्रुमलताः सर्वप्रदेशेष्वनुप्रविशति तद्वदित्यर्थः ॥ १२५ ॥  
  
जीवस्य नियता नाड्यः पृथग्देहस्थितिं गताः ।  
सुखिनः प्रस्फुरत्येषा धीरताशु न दुःखिनः ॥ १२६ ॥  
  
पृथङ्नियता नैकरूपा इत्यर्थः । कुत एतज्ज्ञानं तत्राह-सुखिन इति । सुखिनः   
सुखानुभवे प्रवृत्तस्य जीवस्य धीरता स्वस्थता प्रस्फुरति न तु दुःखिनो   
दुःखानुभवे प्रवृत्तस्य । स हि अस्वस्थं तरलं   
दन्दह्यमानमिवात्मानमनुभवतीत्यतस्तस्य   
पित्तोष्मादिसन्तापकरसपूर्णस्तरलश्च नाडीमार्गोऽनुमीयते इत्यर्थः ॥ १२६ ॥  
  
ये हि मार्गाः सुवेषस्य कुवेषस्य न ते शुभाः ।  
यावत्प्रमाणं जीवोऽयं संशाम्यत्यपरिस्फुरन् ॥ १२७ ॥  
  
अत एव लोकेऽपि सुवेषस्य भोगे प्रवृत्तस्य राजादेः सम्मृष्टाः   
कर्पूरचन्दनोदकसिक्ताः कीर्णकुसुमा धूपकस्तूर्यादिसुरभिणो मार्गाः प्रसिद्धाः   
कुवेषस्य नीचस्य तु तद्विपरीता इत्याह-ये हीति । एवं चायं जीवो यावत्कालं   
तरलतरनाडीमार्गाननुप्रवेशेन अपरिस्फुरन् स्वयं तरलताशून्यो भवति तावदस्य   
न दुःखप्रसक्तिः । तदास्य स्रक्चन्दनाद्याकारवृत्त्यालपं   
स्वात्मसुख्कमभिव्यज्यते । ब्रह्माकारवृत्त्या तु पूर्णमित्यवान्तरवैलक्षण्येपि   
विक्षेपाभावात्संशाम्यत्येवेति स्वग्र्यावस्थमेनं तावत्कालं मुक्तमेवावेहि ।   
आविर्भूतसुखा स्वसतैव मुक्तिरिति तल्लक्षणसत्त्वादिति भावः ॥ १२७ ॥  
  
तावत्प्रमाणमेवैनं मुक्तं मुक्तमवेहि वै ।  
यावत्प्रमाणमधिकं स्फुरति क्षुब्धमारुतम् ॥ १२८ ॥  
  
तावत्प्रमाणमेवैनं बद्धं बद्धमवेहि मे ।  
सुखदुःखकलास्पन्दो बन्धो जीवस्य नेतरः ॥ १२९ ॥  
  
तर्हि विषयसुखानुभवकाले कृतो जीवस्य न मुक्ततानुभवस्तत्रा-सुखेति ।   
दुःखग्रहणं दृष्टान्तार्थम् । दुःखस्यैव विषयसुखस्यापि कलनं   
कलानुभवस्तदर्थं रागाद्यश्चित्तस्य बहिःस्पन्दो यश्च सुखविच्छित्तौ   
तरलीभावस्तदुपायार्जनायानर्थसहस्रे स्पन्दः स एव जीवस्य बन्धो न त्वितरः   
सुखविश्रान्त्यंशोऽपीति क्षणमात्रमपि सुखविश्रान्त्या तदभावे मोक्षः स्यादेवेति   
संसरणासंसरणाभ्यां बन्धमोक्षयोर्द्वेधा व्यवस्थितिर्मयोक्तेति परेणान्वयः   
॥ १२९ ॥  
  
तदभावे हि मोक्षः स्यादिति द्वेधा व्यवस्थितिः ।  
सुखदुःखदशे यावदानीते नेन्द्रियैः शठैः ॥ १३० ॥  
  
उक्तमेवार्थं प्रपञ्चयति-सुखदुःखेत्यादिना ॥ १३० ॥  
  
तावत्सुखसमः सौम्यो जीवस्तिष्ठति शान्तवत् ।  
सुखमालोक्य वा दुःखमक्षातीतश्चलद्वपुः ॥ १३१ ॥  
  
अक्षातीत इन्द्रियागम्यः स्वप्रकाश इति यावत् ॥ १३१ ॥  
  
समुल्लसति जीवोऽन्तर्दृष्ट्वेन्दुमिव तोयधिः ।  
जीवः क्षुभ्यति दृष्टेन संविदाङ्ग सुखादिना ॥ १३२ ॥  
  
दृष्टेन सुखादिना सुखतत्साधन्विषयतदुपायधनादिना तद्रागसंविदा क्षुभ्यति   
। अङ्गेति सम्बोधने ॥ १३२ ॥  
  
आमिषेणेव मार्जारो मौर्ख्यमेवात्र कारणम् ।  
शुद्धेन बोध्यबोधेन स्वात्मज्ञानमयात्मना ॥ १३३ ॥  
  
मौर्ख्यं निरतिशयानन्दस्वतत्त्वाज्ञानमेवात्र क्षोभे कारणम् । केन तर्हि   
तन्निवृत्त्या विश्रान्तिस्तदाह-शुद्धेनेत्यादिना । बोध्योऽवश्यबोद्धव्यः स्वात्मा   
तद्बोधेन ॥ १३३ ॥  
  
सुखदुःखादि नास्तीति तेनासौ याति सौम्यताम् ।  
न तत्सुखादि नो तन्मे मुधा चायमहं स्थितः ॥ १३४ ॥  
  
सौम्यतां विश्रान्तिम् ॥ १३४ ॥   
  
इति जीवः प्रबुद्धो हि निर्वाणं याति शाम्यति ।  
सुखाद्यवस्त्वतद्रूपमित्यन्तर्बोधसंविदा ॥ १३५ ॥  
  
न तदुन्मुखतां याति जीवः शाम्यति केवलम् ।  
सर्वमेव चिदाकाशं ब्रह्मेति घननिश्चये ॥ १३६ ॥  
  
स्थितिं याते शमं याति जीवो निःस्नेहदीपवत् ।  
दीपवच्छममायाति सुखादिस्नेहसङ्क्षये ॥ १३७ ॥  
  
सुखादिषु स्नेहो रागस्तत्सङ्क्षये ॥ १३७ ॥  
  
सर्वमेवमिति ज्ञानाज्जीवोऽद्वित्वविभावनात् ।  
सर्वमाकाशमेवेति बुद्ध्वा क्षोभं न गच्छति ॥ १३८ ॥  
  
सर्वं जगत् एवं चिन्मात्रमेवेति ज्ञानात् । अद्वित्वमैक्यं तद्विभावनात् । आकाशं   
शून्यम् ॥ १३८ ॥  
  
जीवस्यानेन शून्यस्य कः किल क्षोभविभ्रमः ।  
जीवेनेदृग्विधेनैव यथा प्रथमसर्गतः ॥ १३९ ॥  
  
अनेन ब्रह्मैक्यविभावनेन हेतुना पृथक्ताशून्यस्य बन्धशून्यस्य वा । कथं   
तर्ह्यस्य क्षोभविभ्रम आगतस्तत्राह-जीवेनेति । ईदृग्विधेन कल्पितेनैव आद्यजीवेन   
हिरण्यगर्भेण एव सर्वजीवात्मनाहं संसरिष्याम्येवं स्वतत्त्वबोधादहं   
क्रमेण मुक्तो भविष्यामीति स्वकल्पनयैव बन्धमोक्षमार्गौ कल्पयित्वा स   
एवानुवर्त्यत इत्यर्थः ॥ १३९ ॥  
  
स्वयं संविदितो मार्गस्तेनैवाद्यापि गच्छति ।  
  
शिखिध्वज उवाच ।  
  
सुखसञ्चारयोग्यासु जीवे सरति नाडिषु ॥ १४० ॥  
  
प्रश्नः स्पष्टः ॥ १४० ॥  
  
देवपुत्र भवत्येव तद्वीर्यच्यवनं कथम् ।  
  
चूडालोवाच ।  
  
जीवः क्षोभयति क्षुब्धः प्राणादिपवनावलिम् ॥ १४१ ॥  
  
स्त्रीपिण्डदर्शनाद्रागवासनोद्बोधेन क्षुब्धः सन् ॥ १४१ ॥  
  
संविदा ज्ञांशमात्रेण सेनामिव महीपतिः ।  
वातस्पन्देन भेदोऽन्तर्मज्जासारश्च संस्थितः ॥ १४२ ॥  
  
कथं क्षोभयति तत्राह-संविदा ज्ञांशमात्रेणेति । प्रवृत्तिस्वभावानां   
प्राणादीनामधिष्ठात्र्या जीवसंविदः अङ्कुरितरागादिवृत्त्यनुरोध   
एवाभ्यनुज्ञारूपा आज्ञा तदंशमात्रेणेत्यर्थः । भेदोस्त्याद्यन्तःसञ्चारिणो   
व्यानवातस्य स्पन्देन प्रेरणेन सर्वाङ्गसंस्थितो भेदोन्तर्गतः सारो मज्जासारश्च   
आशु प्रकृष्टसौगन्ध्यमिवानुगतं रजः स्वं सूक्ष्मांशं त्यजति । यथा   
छिन्नवृन्तं पत्रफलादिकं स्वान्तर्गतजलांशमन्तर्वातस्पन्देन त्यजति   
तद्वदित्यर्थः ॥ १४२ ॥  
  
  
त्यजत्याशु प्रसौगन्ध्यं रजः पत्रफलादिकम् ।  
चलितं तत्त्वधो याति गर्जादिव घनादि खे ॥ १४३ ॥  
  
तत्तु त्यक्तं रजः सर्वाङ्गेभ्यश्चलितं सन्नाडीद्वारा अधो मूलाधारस्थानं याति ।   
यथा सर्वतः खे प्रसृतं जलं गर्जयतीति गर्जः पुरोवातस्तस्मान्निमित्तादेकीभूय   
घनमभ्रं आदिपदान्मेघाद्यवस्थं भूत्वा वर्षणोन्मुखं   
सधधोऽसन्निहितदेशं याति तद्वदित्यर्थः ॥ १४३ ॥  
  
देहनाडीप्रणालेन याति शुक्रं बहिः स्वतः ।  
  
शिखिध्वज उवाच ।  
  
देवपुत्र महाज्ञोऽसि वेत्सि पूर्वां च तत्स्थितिम् ॥ १४४ ।  
  
स्वतः स्वभावतः । देवादेरपि देहोऽयं द्वयात्मैव स्वभावतः इति यत्त्वयोक्तं तत्र   
स्वभावशब्दार्थः क इति राजा पृच्छति-देवपुत्रेति । महांश्चासौ ज्ञश्च   
महाज्ञः आत्मतत्त्वविदसि । आत्मज्ञानात् पूर्वं सांसारिकपदार्थसंस्थितिं च   
तर्कादिकौशल्येन वेत्सि ॥ १४४ ॥  
  
ज्ञायसे वचनादेव स्वभावो हि किमुच्यते ।  
  
चूडालोवाच ।  
  
आद्यसर्गे यथा सद्यः स्फुरितं ब्रह्म ब्रह्मणि ॥ १४५ ॥  
  
कथमहमीदृक्तया ज्ञातस्तत्राह-ज्ञायसे इति । सर्गादिकाले सर्गोन्मुखं   
ब्रह्म प्राक्तनप्राणिकर्मानुसारेण यादृग्यादृग्धर्मकं यद्यत्पदार्थात्मना   
स्वात्मनि स्फुरितं तस्य पदार्थस्य आप्रलयं तादृग्धर्मकत्वनियतिः   
स्वभावशब्दार्थ इत्याह-आद्यसर्गे इति ॥ १४५ ॥  
  
घटावटपटाद्यात्म तथैवाद्यव्यवस्थितम् ।  
काकतालीयवद्वारिबुद्बुदोत्पत्तिनाशवत् ।  
घुणाक्षरवदुच्छूनं तं स्वभावं विदुर्बुधाः ॥ १४६ ॥  
  
साम्प्रतिकघटादिस्वभाववैचित्र्यं दृष्टसामग्रीवैचित्र्यादपि सम्भाव्येत ।   
सर्गादौ तु तन्निरूपणासम्भवात्काकागमनक्षणे दैवात्तच्छिरसि तालप्तनमिव तेन   
तस्य मरणमिव चादृष्टमात्रप्रयुक्तमिति   
बोधनायाद्यसर्गानुधावनमित्याशयं दर्शयति-काकेति । समासाच्च तद्विषयात्   
इतीवार्थद्वयविषयात्समासात्तृतीये इवार्थे च्छप्रत्ययः । साम्प्रतिकेऽपि   
प्रतिवस्तुदेशकालनियते स्वभाववैचित्र्ये न दृष्टसामग्रीयत्ता निरूपयितुं   
शक्येत्याशयेन दृष्टान्तान्तरमाह-वारिबुद्बुदेति । मायामात्रत्वादाकस्मिको   
वासोऽस्त्वित्याशयेन दृष्टान्तान्तरमाह-घुणाक्षरवदिति ॥ १४६ ॥  
  
अस्मिन्स्वभाववशतो जगति प्ररूढे देहा भ्रमन्ति परितो विविधा विकाराः ।  
प्रक्षीणवासनतया न भवन्ति केचिद्भूयो भवन्ति च पुनस्त्वितरे घनास्थाः ॥   
१४७ ॥  
  
उक्तलक्षणस्वभाववशतः प्ररूढे अस्मिन् जगति विविधविकारात्मका   
अण्डजादिचतुर्विधा देहा भ्रमन्ति । तेषु केचिज्ज्ञानदेहास्ते प्रक्षीनवासनतया भूयो   
जन्मने न भवन्ति । इतरे अज्ञानदेहास्तु भूयो जन्मने भवन्ति । यतस्ते भोगेष्वेव   
घनास्था इत्यर्थः ॥ १४७ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
सुखविचारयोगोपदेशो नाम पञ्चाशीतितमः सर्गः ॥ ८५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
सुखविचारयोगोपदेशो नाम पञ्चाशीतितमः सर्गः ॥ ८५ ॥  
  
# ०८६
षडशीतितमः सर्गः ८६  
  
चूडालोवाच ।  
  
आत्मस्वभाववशतो जातं जगदिदं महत् ।  
स्थितिं वासनयाभ्येत्य धर्मधर्मवशे स्थितम् ॥ १ ॥  
  
कुम्भे कुम्भस्यजन्मात्र वृद्धिर्ब्रह्मसमागमः ।  
तदा शिष्यस्य सार्वज्ञ्यमित्यादिरिह वर्ण्यते ॥   
  
यथावर्णितलक्षणः स्वभावः सर्ववस्तुषु आप्रलयं प्रसिद्धस्तथा   
मायाशबलस्यात्मनः सर्गादिस्वभावः श्रुत्यादिप्रसिद्धस्तद्वशत इत्यर्थः ।   
भोगार्थं सृष्टिरित्येके क्रीडार्थमिति चापरे । देवस्यैष स्वभावोऽयमाप्तकामस्य   
का स्पृहा इतिभगवद्गौडपादाः ॥ १ ॥  
  
वासनाह्रासमानीय धर्माधर्मैर्न गृह्यते ।  
ततो न जायते जन्तुरिति नो दर्शनं मुने ॥ २ ॥  
  
वासनानां ह्रासं ज्ञानाभ्यासेनापक्षयम् । नः दर्शनमनुभव इत्यशः ॥ २ ॥  
  
शिखिध्वज उवाच ।  
  
अत्युदारं महार्थं च वक्षि त्वं वदतां वर ।  
अनुभूतिमुपारूढं गूढं च परमार्थवत् ॥ ३ ॥  
  
इत्थमनुभवचमत्कारे कीर्तिते तत्प्रकारं श्रोतुकामो राजा तां प्रशंसमानः   
प्रस्तुतकथाशेषं सङ्क्षिप्य समापयेत्याह-अत्युदारमित्यादिना ॥ ३ ॥  
  
त्वद्वाक्यविभवेनाद्य श्रुतेनानेन सुन्दर ।  
पीतेनेवामृतेनाहमन्तर्यातोऽस्मि शीतताम् ॥ ४ ॥  
  
तत्समासेन तां तावदात्मोत्पत्तिं वदाशु मे ।  
ततः श्रोष्यामि यत्नेन ज्ञानगर्भां गिरं तव ॥ ५ ॥  
  
तेन पद्मजपुत्रेण मुनिना नारदेन तत् ।  
क्व कृतं वीर्यमार्येण कथयाद्य यथास्थितम् ॥ ६ ॥  
  
क्व कस्मिकृतं स्थापितम् ॥ ६ ॥  
  
चूडालोवाच ।  
  
ततो निबध्नता तेन मनोमत्तमतङ्गजम् ।  
विवेकविपुलालाने शुद्धया धीवरत्रया ॥ ७ ॥  
  
आलाने गजबन्धस्तम्भे । धीलक्षणया वरत्रया चर्मरज्ज्वा ॥ ७ ॥  
  
तद्वीर्यं कल्पकालाग्निगलितेन्दुद्रवोपमम् ।  
रसानां पारदादीनां दिव्यानामनुरञ्जनम् ॥ ८ ॥  
  
कल्पकालसम्बन्धिना अग्निना गलितस्येन्दोर्द्रव उपमा यस्य ।   
पारदकाञ्चनरूप्यादीनां रसानां शम्भुवीर्याणामनुरञ्जनमनुकारि   
सदृशमिति यावत् ॥ ८ ॥  
  
मुनिना पार्श्वगे कुम्भे स्फाटिके विलसद्रुचौ ।  
अद्भुते विद्रुताकारं चन्द्रे चन्द्र इवार्पितम् ॥ ९ ॥  
  
तत्र शैले बृहत्कान्ते स्थूलः पार्श्वेषु चाभितः ।  
गम्भीरकुक्षिः सुदृढश्चोपलाहननक्षमः ॥ १० ॥  
  
तत्र शैले मेरौ । पार्श्वेष्वभितश्च स्थूलो विपुलः अत एव गम्भीरकुक्षिः ।   
उपलेष्वाहननमास्फालनं तत्र क्षमः । आस्फाल्यमानोऽप्यस्फुटन्निति सुदृढत्वे   
उपपत्तिः । ईदृशःइ स कुम्भस्तेन नारदेन सङ्कल्पजेन क्षीरेण पूरित इति   
परेणान्वयः ॥ १० ॥  
  
सङ्कल्पितेन क्षीरेण स कुम्भस्तेन पूरितः ।  
अमृतापूरभिन्नेन विधिनेवामृतार्णवः ॥ ११ ॥  
  
स्वसङ्कल्पसृष्टामृतापूरात्मना भिन्नेन विभक्तेन विधिना स्रष्ट्रा   
अरण्यश्चार्णवाविति ब्रह्मलोके श्रुतिप्रसिद्धोऽमृतार्णवो यथा पूरितस्तद्वदित्यर्थः   
॥ ११ ॥  
  
तत्र मासाद्गतो वृद्धिं मुनिमन्दाहुतिक्रमः ।  
अमृताब्धौ शुभो गर्भ इन्दोरिन्दुरिवानुजः ॥ १२ ॥  
  
तत्र क्षीरे स्नेहोत्सुकं मुनिं मन्दं अग्निकार्याहुतिषु क्रमयति प्रवर्तयतीति   
मुनिमन्दाहुतिक्रमः अमृताब्धौ इन्दोरनुजः प्रतिबिम्बेन्दुरिव ववृधे ॥ १२ ॥  
  
इन्दुं मास इवापूर्णं कालेन सुषुवे घटः ।  
गर्भं कमलपत्राक्षं प्रसूनमिव माधवः ॥ १३ ॥  
  
मासः आपूर्णमिन्दुमिव ॥ १३ ॥  
  
परिपूर्णसमस्ताङ्गः कुम्भाद्गर्भो विनिर्ययौ ।  
इन्दुः सूक्ष्मादिवाम्भोधेरपरः क्षयवर्जितः ॥ १४ ॥  
  
सूक्ष्माद्घटपरिच्छिन्नादम्भोधेः क्षीरार्णवात्क्षयवर्जितोऽपर इन्दुरिव ॥ १४ ॥   
  
दिनैः कतिपयैरेव वृद्धिमभ्याजगाम सः ।  
अप्रमेयाङ्गसौन्दर्यः शुक्लपक्षे शशी यथा ॥ १५ ॥  
  
सर्वसंस्कारसम्पन्ने स तस्मिन्नारदो मुनिः ।  
भाण्डाद्भाण्ड इवाशेषं विद्याधनमयोऽजयत् ॥ १६ ॥  
  
सर्वैर्जातकर्माद्युपनयनान्तैः संस्कारैः सम्पन्ने तस्मिन्पुत्रे ॥ १६ ॥  
  
दिनैः कतिपयैरेव विज्ञाताशेषवाङ्मयम् ।  
चकारैनं मुनिवरः प्रतिबिम्बमिवात्मनः ॥ १७ ॥  
  
विज्ञातान्यशेषाणि वाङ्मयानि विद्यास्थनानि येन तथाविधम् ॥ १७ ॥  
  
तेनाराजत पुत्रेण मुनिना मुनिनायकः ।  
रत्नाद्रौ प्रतिबिम्बेन सन्ध्योदित इवोडुराट् ॥ १८ ॥  
  
रत्नाद्रौ स्फटिकाचले । सन्ध्योदितः पूर्ण इति यावत् ॥ १८ ॥  
  
अथैनं पुत्रमादाय ब्रह्मलोकं स नारदः ।  
जगामाथ स्वपितरं ब्रह्माणं चाभ्यवादयत् ॥ १९ ॥  
  
कृताभिवन्दनं ब्रह्मा पौत्रमादाय तं तदा ।  
अभिवादितवेदादिं स्वयमङ्के न्यवेशयत् ॥ २० ॥  
  
ग्रहणधारणसौष्ठवपरिष्टानाय अभिमुखं वादितं वादयित्वा परीक्षितं   
वेदादिसर्वविद्यास्थानं यस्य तथाविधं प्रीत्याङ्के न्यवेशयेत् ॥ २० ॥  
  
अथाशीर्वादमात्रेण सर्वज्ञं ज्ञानपारगम् ।  
पौत्रं तं कुम्भनामानं चकार कमलोद्भवः ॥ २१ ॥  
  
ज्ञानायां पारं परमावधिभूतं तत्त्वज्ञानं तत्र विश्रान्तं चकार ॥ २१ ॥  
  
साधो सोऽहमयं कुम्भः पौत्रोऽहं पद्मजन्मनः ।  
पुत्रोऽहं नारदमुनेः कुम्भनामास्मि कुम्भजः ॥ २२ ॥  
  
हे साधो स कुम्भः अयं त्वत्पुरस्थोऽहम् । ननु स्त्रीणां परदैवतस्य स्वभर्तुः   
समक्षं धर्मज्ञया वैदर्भ्या चूडालया कथमिदमनृतमुच्यते ।   
शतमश्वानृते हन्ति सहस्रं तु गवानृते । आत्मानं स्वजनं हन्ति पुरुषः   
पुरुषानृते ॥ इति हि पूर्वरामायणे श्रीरामवचनम् । योऽन्यथा   
सन्तमात्मानमन्यथा प्रतिपादयेत् । किं तेन न कृतं पापं चोरेणात्मापहारिणा इति   
महाभारते भरतं प्रति शकुन्तलावचनं चेत्थं कुप्येतेति चेत् । नैष दोषः ।   
उपदेक्ष्यमाणब्रह्मविद्याप्ररोचनार्थस्य तद्वाक्यस्य   
तात्पर्यविषयार्थाबाधेनानृतत्वाभावात् बबरः प्रवाहणिरकामयत । स्तेनं   
मनोऽनृतवादिनी वाक् । ग्रावाणः प्लवन्ते   
इत्यादिवैदिकार्थवादवाक्यवत्प्रामाण्योपपत्तेः । तत्त्वज्ञानबलेन   
सार्वात्म्यप्राप्तेर्वा अहं मनुरभवं सूर्यश्च इत्यादिवामदेवोक्तिवत्सोऽहमयं   
कुम्भ इत्याद्युक्तिर्नानृता । न च भर्तृवञ्चनादोषः । कर्मणा मनसा वाचा सदा   
भर्तुर्हितं चरेत् इति वचनाद्भर्तुर्विद्याविश्वासजननेन परमहितस्यास्य वाक्यस्य   
वञ्चनात्वाभावादिति ॥ २२ ॥  
  
निवसाम्यब्जजपुरे पित्रा सह यथासुखम् ।  
चत्वारः सुहृदो वेदा मम लीलाविलासिनः ॥ २३ ॥  
  
मातृष्वसा मे गायत्री मम माता सरस्वती ।  
ब्रह्मलोके मम गृहं पौत्रस्तत्रास्मि सुस्थितः ॥ २४ ॥  
  
साक्षान्मातुरभावात्पितुर्मात्रादय एव स्वस्य मात्रादय इत्याशयेनाह##-  
  
यथाकाममशेषेण जगन्ति विहराम्यहम् ।  
लीलया परिपूर्णत्वान्न तु कार्येण केनचित् ॥ २५ ॥  
  
धरां पतति मे पादौ पततो न महीतले ।  
रजः स्पृशन्ति नाङ्गानि ग्लानिं नायाति मे वपुः ॥ २६ ॥  
  
उक्तार्थविश्वासार्थं स्वस्यां देवलिङ्गानि दर्शयति-धरामिति । मयि धरां   
पतति भूलोके सञ्चरति सति मे पादौ महीतले न पततः ॥ २६ ॥  
  
अद्याकाशपथा गच्छन्दृष्टवांस्त्वामहं पुरः ।  
इह तेनागतोऽस्म्यङ्ग सर्वं कथितवानिति ॥ २७ ॥  
  
एषोऽहमित्यखिलमेव यथानुभूतं ते वर्णितं ननु मया वनवासतज्ज्ञ ।  
सन्तो हि सङ्कथनमार्यजनोत्तमेषु निर्मान्त्यलं सुभगसंव्यवहारदक्षाः ॥   
२८ ॥  
  
उक्तिमुपसंहरति-एष इति । हे वनवासतज्ज्ञ वनवासगुणांस्तत्फलं   
चित्तशुद्धिं च जानन् अहमेष उक्तप्रकारजन्मादिमानित्यखिलमेव त्वत्पृष्टं ते   
यथानुभूतं मया वर्णितम् । पादादौ ते इत्यादेशश्छान्दसः । आर्यजनोत्तमेषु   
पृच्छत्सु सन्तः सङ्कथनं निर्मान्ति कुर्वन्त्येव । यतस्ते सुभगैः सद्भिः सह   
प्रश्नोत्तरकथनसंव्यवहारे दक्षा अतस्त्वं यद्यदभीप्सितं तत्तत्कामं पृच्छ   
अहं तद्वक्तुं दक्षोऽस्मीति भावः ॥ २८ ॥  
  
श्रीवाल्मीकिरुवाच ।  
  
इत्युक्तवत्यथ मुनौ दिवसो जगाम सायन्तनाय विधयेऽस्तमिनो जगाम ।  
स्नातुं सभा कृतनमस्करणा जगाम श्यामाक्षये रविकरैश्च सहाजगाम ॥   
२९ ॥  
  
इत्यार्षे श्रीवासिष्ठमहारामा० वा० दे० मो निर्वाणप्रकरणे पू० चूडालोपाख्याने   
कुम्भजननकथनं नाम षडशीतितमः सर्गः ॥ ८६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
कुम्भजननकथनं नाम षडशीतितमः सर्गः ॥ ८६ ॥  
  
अष्टादशो दिवसः   
  
# ०८७
सप्ताशीतितमः सर्गः ८७  
  
शिखिध्वज उवाच ।  
  
सर्गे स्फुरद्भिर्मत्पुण्यैर्मन्ये सम्प्रेषितो भवान् ।  
अलक्ष्यैः सम्भृतैरद्रौ बृहद्वातैरिवाम्बुदः ॥ १ ॥  
  
कुम्भप्रशंसा राज्ञोऽत्र निजदुःखनिवेदनम् ।  
शिष्यत्वमुपदेश्यार्थे विश्वासश्चोपवर्ण्यते ॥   
  
सर्गे जन्मपरम्परालक्षणे संसारे । सम्भृतैः सञ्चितैर्दैवाद्युगपत्परिपाकेन   
फलदानाय स्फुरद्भिर्मत्पुण्यैर्भवानद्रावस्मिन् मन्दराचले सम्प्रेषित इति मन्ये   
सम्भावयामि । बृहद्वातैः पुरोवातैः ॥ १ ॥  
  
अद्य तिष्ठाम्यहं साधो धन्यानां धुरि धर्मतः ।  
अमृतस्यन्दिवचसा यत्त्वयास्मि समागतः ॥ २ ॥  
  
त्वदुपदेशान्ममावश्यम्भाविनी कृतार्थतेति सूचनाय सिद्धवत्कृत्याह##-  
  
न केचन तथा भावाश्चेतः शीतलयन्ति मे ।  
राज्यलाभादयोऽप्येते यथा साधुसमागमः ॥ ३ ॥  
  
निरर्गलरसो यत्र सामान्येन विजृम्भते ।  
मुक्तरागादिमननं तत्कल्पनसुखावहम् ॥ ४ ॥  
  
राज्यलाभाद्यपेक्षया साधुसमागमे उत्कर्षं दर्शयति-निरर्गलेति । यत्र   
यस्मिन्साधुसमागमे निरर्गलरसः अपरिच्छिन्नो ब्रह्मानन्दो मुक्तरागादिमननं   
यथा स्यात्तथा सामान्येन दरिद्रादिसर्वजनसाधारण्येन विजृम्भते ।   
तद्राज्यलाभादिकं तु कल्पनमात्रेण तुच्छसुखावहं न निरर्गलसुखावहं   
साधारणं चेत्यर्थः ॥ ४ ॥  
  
श्रीवसिष्ठ उवाच ।  
  
एवंवादिनि सैवास्य वाक्यमाक्षिप्य भूपतेः ।  
भूयः प्रोवाच चूडाला मुनिदारकरूपिणी ॥ ५ ॥  
  
आक्षिप्य निरुध्य । विवक्षितार्थसमाप्तेः पूर्वमेवेति यावत् ॥ ५ ॥  
  
चूडालोवाच ।  
  
आस्तामेषा कथा तावत्सर्वं ते वर्णितं मया ।  
त्वं मे कथय हे साधो कस्त्वमद्रौ करोषि किम् ॥ ६ ॥  
  
एषा मत्प्रशंसाकथा आस्ताम् । सर्वं त्वत्पृष्टमिति शेषः ॥ ६ ॥  
  
कियत्पर्यवसानेयं भवतो वनवासिता ।  
सत्यं कार्यं च नोऽसत्यं वक्तुं जानन्ति तापसाः ॥ ७ ॥  
  
कियान्कालः पर्यवसानभवधिर्यस्याः सा कियत्पर्यवसाना । कार्यं   
वनवाससाध्यं प्रयोजनं च सत्यं वद न प्रच्छादय । यतस्तापसास्त्वादृशा   
असत्यं वक्तुं नो जानन्ति न जानन्ति ॥ ७ ॥  
  
शिखिध्वज उवाच ।  
  
देवपुत्रोऽसि जानासि सर्वमेव यथस्थितम् ।  
लोकवृत्तान्ततज्ज्ञोऽसि किमन्यत्कथयाम्यहम् ॥ ८ ॥  
  
संसारभयभीतत्वान्निवसामि वनान्तरे ।  
जानतोपि हि मामार्य कथयाम्येव ते मनाक् ॥ ९ ॥  
  
मनाक् ईषत् । सङ्क्षेपेणेत्यर्थः ॥ ९ ॥  
  
शिखिध्वजोऽहं भूपालस्त्यक्त्वा राज्यमिहास्थितः ।  
भृशं भीतोस्मि तत्त्वज्ञ संसृतौ जन्मनः पुनः ॥ १० ॥  
  
आस्थितस्तप इति शेषः । हे तत्त्वज्ञ पुनर्जन्मनो भीतः ॥ १० ॥  
  
सुखं पुनः पुनर्दुःखं पुनर्मरणजन्मनी ।  
भवतस्तेन तप्येऽहं तत्त्वज्ञ वनवीथिषु ॥ ११ ॥  
  
भवतः जायेते । तप्ये सन्तप्तोऽस्मि तपश्चरामि च ॥ ११ ॥  
  
भ्रमन्नपि दिगन्तेषु चरन्नपि परन्तपः ।  
नासादयामि विश्रान्तिमेकां निधिमिवाधनः ॥ १२ ॥  
  
अयत्नोऽप्यफलोऽप्येको ह्यपूर्णोऽप्यस्तसङ्गतिः ।  
शुष्याम्यत्र वने साधो घुणक्षुण्ण इव द्रुमः ॥ १३ ॥  
  
अयत्नः कुण्ठितप्रयत्नः । अफलः अप्राप्तफलः । एकोऽसहायः । अस्ता   
राज्यकालप्रसिद्धा साधुसङ्गतिर्लतादिसङ्गतिश्च येन । घुणैः काष्ठकीतैः   
क्षुण्णः क्षतः ॥ १३ ॥  
  
इमामखण्डितां सम्यक् क्रियां सम्पादयन्नपि ।  
दुःखाद्गच्छामि दुःखौघममृतं मे विषं स्थितम् ॥ १४ ॥  
  
इमामुपवासदेवातिथिपूजादिरूपाम् । अखण्डितां नियतकालावच्छिन्नाम् । विद्यां   
चाविद्यां च यस्तद्वेदोभयं सह । अविद्यया मृत्युं तीर्त्वा विद्ययामृतमश्नुते   
इत्यादिश्रुतेरमृतं अमृतत्वहेतुरिति विश्रान्तये परिगृहीतमपि   
कर्मसमुच्चितमुपासनं मे विश्रान्त्यजननाद्विषमिव स्थितं तत्कस्य हेतोस्तद्वद्ति   
भावः ॥ १४ ॥  
  
चूडालोवाच ।  
  
पितामहमहं पूर्वं कदाचित्पृष्टवानिदम् ।  
यत्क्रियाज्ञानयोरेकं श्रेयस्तद्ब्रूहि मे प्रभो ॥ १५ ॥  
  
कर्मसमुच्चितोपासनान्मुक्तिरिति राज्ञो भ्रमो यावन्न निवार्यते   
तावदयमुपदिष्टमप्यात्मतत्त्वं न प्रतिपत्स्यत इति तन्निवारणाय स्वस्य   
पितामहोपदिष्टं क्रमं श्रावयति-पितामहमिति । क्रियाज्ञानयोर्मध्ये यदेकं   
मुक्तिकारणं तद्ब्रूहीत्यर्थः ॥ १५ ॥  
  
ब्रह्मोवाच ।  
  
ज्ञानं हि परमं श्रेयः कैवल्यं तेन वेत्त्यलम् ।  
कालातिवाहनायैव विनोदायोदिता क्रिया ॥ १६ ॥  
  
वेत्ति प्रत्यक्षमनुभवति । क्रिया तु स्वर्गादिभोगविनोदाय प्रवृत्तापि तस्य   
फल्गुत्वादपुरुषार्थतया अनर्थानुपार्जनेनायुःकालापनोदनायैव श्रुत्या उदिता   
उक्तेत्यर्थः । तथा च श्रुतिः कुर्वन्नेवेह कर्माणि जिजीविषेच्छतं समाः । एवं त्वयि   
नान्यथेतोऽस्ति न कर्म लिप्यते नरे इति ॥ १६ ॥  
  
अलब्धज्ञानदृष्टीनां क्रिया पुत्रपरायणम् ।  
यस्य नास्त्यम्बरं पट्टं कम्बलं किं त्यजत्यसौ ॥ १७ ॥  
  
अत एवेयं श्रुतिः विद्यां चाविद्यां चेति श्रुतिश्च ज्ञानानधिकारिविषया । तत्र   
मृत्युतरणं स्वाभाविकदुश्चेष्टाव्यावृत्तिरमृतत्वं   
चापेक्षिकमभिप्रेतमित्याशयेनाह-अलब्धेति । पौत्रस्याप्यपत्यत्वात्पुत्रेत्युक्तिः ॥   
१७ ॥  
  
वासनामात्रसारत्वादज्ञस्य सफलाः क्रियाः ।  
सर्वा एवाफला ज्ञस्य वासनामात्रसङ्क्षयात् ॥ १८ ॥  
  
ननु ज्ञानिनोपि स्ववर्णाश्रमोचितकर्मकुर्वाणा दृश्यन्ते   
तत्कथमलब्धज्ञानदृष्टीनामेव क्रियाशरणं तत्राह-वासनेति ।   
श्रद्धधानो रागी वा विहितनिषिद्धकर्मफलं भुङ्क्ते । न च   
कर्तृत्वभोक्तृत्ववासनानाशे श्रद्धा सृष्टो वा सम्भवतीति भावः ।   
मात्रशब्दः कार्त्स्न्यपरः ॥ १८ ॥  
  
सर्वा हि वासनाभावे प्रयान्त्यफलतां क्रियाः ।  
अशुभाः फलवन्त्योपि सेकाभावे लता इव ॥ १९ ॥  
  
किमशुभा अपि क्रियास्तथैव । ओमित्याह-सर्वा हीति । फलवन्त्योऽपीति ।   
यत्रारब्धफला अपि क्रिया बाधितानुवृत्तिमात्रेण सफलशुष्कलताप्राया भवन्ति   
तत्रानारब्धफला नश्यन्तीति किं वाच्यम् । तरवो यत्र दह्यन्ते तृणानां तत्र का   
कथा इति न्यायादिति भावः ॥ १९ ॥  
  
ऋत्वन्तरे यथा याति विलयं पूर्वमार्तवम् ।  
तथैव वासनानाशे नाशमेति क्रियाफलम् ॥ २० ॥  
  
ऋत्वन्तरे ग्रीष्मशरदादौ । पूर्वमार्तवमृतुलिङ्गं नीहारजलधरादि ॥ २० ॥  
  
न स्वभावेन फलति यथा शरलता फलम् ।  
क्रिया निर्वासना पुत्र फलं फलति नो तथा ॥ २१ ॥  
  
निर्वासनापि क्रिया कुतो न फलतीति चेत्काशलतावत्स्वभावादेवेत्याह-नेति ॥ २१ ॥  
  
सयक्षवासनो बालो यक्षं पश्यति नान्यथा ।  
सदुःखवासनो मूढो दुःखं पश्यति नान्यथा ॥ २२ ॥  
  
सुखदुःखभोगयोग्योऽहमिति वासनैव वा तत्तदुद्भवबीजं यक्षभ्रान्तिफले   
बालयक्षवासनावदित्याशयेनाह-सयक्षेति ॥ २२ ॥  
  
आकारभासुराप्युच्चैर्न ददाति फलं क्रिया ।  
शुभाशुभा वा तज्ज्ञस्य फुल्ला शरलता यथा ॥ २३ ॥  
  
वासना चेह नास्त्येव साहङ्कारादिरूपिणी ।  
असत्यैवोदिता मौर्ख्यान्मरुभूमाविवाम्बुधिः ॥ २४ ॥  
  
ननु अज्ञदशायामर्थक्रियासमर्थत्वात्सत्याया वासनायाः कथं ज्ञानेन   
बाधस्तत्राह-वासनेति । इह अज्ञदशायामपि ॥ २४ ॥  
  
यस्य मौर्ख्यं क्षयं यातं सर्वं ब्रह्मेति भावनात् ।  
नोदेति वासना तस्य प्राज्ञस्येवाम्बुधिर्मरौ ॥ २५ ॥  
  
प्राक्तनवासनानाशेऽपि ज्ञानोदयोत्तरमुत्पन्नया तया क्रिया फलतु तत्राह##-  
  
वासनामात्रसन्त्यागाज्जरामरणवर्जितम् ।  
पदं भवति जीवोऽन्तर्भूयो जन्मविवर्जितम् ॥ २६ ॥  
  
पदं परमपुरुषार्थवस्तु ॥ २६ ॥  
  
सवासनं मनो ज्ञेयं ज्ञानं निर्वासनं मनः ।  
ज्ञानेन ज्ञेयमभ्येत्य पुनर्जीवो न जायते ॥ २७ ॥  
  
पितामहोक्तिमुपसंहरति-ज्ञानेनेति ॥ २७ ॥  
  
चूडालोवाच ।  
  
ज्ञानमेव परं श्रेय इति ब्रह्मादयोऽपि ते ।  
प्राहुर्महान्तो राजर्षे त्वं किमज्ञानवान्स्थितः ॥ २८ ॥  
  
अज्ञानवान् ज्ञानं विहाय तप एव मोक्षहेतुरिति निश्चित्य किं स्थित इत्यर्थः ॥ २८ ॥  
  
इतः कमण्डलुरितो दण्डकाष्ठमितो बृसी ।  
इत्यनर्थविलासेऽस्मिन्रमसे किं महीपते ॥ २९ ॥  
  
विवेकहीनस्य बहिर्मुखस्य दण्डकमण्डल्वाद्यल्पमपि ममतादिविषयतया   
अनर्थायालमित्याशयेनाह-इत इति ॥ २९ ॥  
  
कोऽहं कथमिदं जातं कथं शाम्यति चेति भोः ।  
राजन्नावेक्षसे कस्मात्किमज्ञ इव तिष्ठसि ॥ ३० ॥  
  
यदि तपोऽप्यनर्थो हेयस्तर्हि क उपादेयस्तमाह-कोऽहमिति । नावेक्षसे न विचारयसि ॥   
३० ॥  
  
कथं बन्धः कथं मोक्ष इति प्रश्नानुदाहरन् ।  
पारावारविदां पादान्कस्माद्राजन्न सेवसे ॥ ३१ ॥  
  
विचार इव गुर्वभिगमनसेवनपरिप्रश्नादयोऽप्युपादेया इति दर्शयति-कथमिति ।   
संसारसमुद्रस्य पारं परतीरं सन्मात्ररूपः शोधिततत्पदार्थः ।   
अवारमपरतीरं चिन्मात्ररूपः   
शोधितत्वम्पदार्थस्तदखण्डैक्यलक्षणवाक्यार्थविदामित्यर्थः । अथवा   
पारावारः परमानन्दसमुद्रस्तद्विदामित्यर्थः ॥ ३१ ॥  
  
दुःस्पन्दसंविदा शैलकोटरे क्रिययानया ।  
जीवितं क्षिपयन्किं त्वं शिलाकीटवदास्थितः ॥ ३२ ॥  
  
दुःस्पन्दा व्रतोपवासशीतोष्णादिदुःखदप्रवृत्त्युन्मुखी आत्मसंविद्यस्यां   
तथाविधया अनया तपःक्रियया जीवितमायः क्षिपयन् ॥ ३२ ॥  
  
साधूनां समदृष्टीनां परिप्रश्नेन सेवया ।  
सङ्गमेन च सा युक्तिर्लभ्यते मुच्यते यया ॥ ३३ ॥  
  
सा त्वदभिलषितविश्रान्तिसुखप्रदा ज्ञानयुक्तिः ॥ ३३ ॥  
  
साधुनैव समं ग्रासं भुञ्जानो वनकोटरे ।  
तिष्ठावष्टब्धदुश्चेष्टो धराविवरकीटवत् ॥ ३४ ॥  
  
तर्हि मयेदानीं कथं स्थेयं तदाह-साधुनैवेति । अवष्टब्धा   
निरुद्धास्तपःक्लेशादिबहिर्मुखदुश्चेष्टा येन तथाविधः सन् साधुना गुरुणा   
सममेव ग्रासमाहारं भुञ्जानस्तत्सेवापरस्तदुपदिष्टार्थे   
धराविवरकीटवन्निश्चलस्तिष्ठेत्यर्थः ॥ ३४ ॥  
  
श्रीवसिष्ठ उवाच ।  
  
कान्तया देवरूपिण्या तयैवं प्रतिबोधितः ।  
अश्रुपूर्णमुखो वाक्यं शिखिध्वज उवाच ह ॥ ३५ ॥  
  
शिखिध्वज उवाच ।  
  
अहो नु बोधितोऽस्म्यद्य चिरात्सुरसुत त्वया ।  
मौर्ख्यादार्यसमासङ्गं मुक्त्वाहमवसं वने ॥ ३६ ॥  
  
अहो नु मे क्षयं यातं मन्ये पापमशेषतः ।  
यत्त्वमेव समागत्य सम्प्रबोधयसीह माम् ॥ ३७ ॥  
  
गुरुस्त्वं मे पिता त्वं मे मित्रं त्वं मे वरानन ।  
शिष्यो नमस्करोम्यद्य पादौ तव कृपां कुरु ॥ ३८ ॥  
  
यदुदारतमं वेत्सि यस्मिन् ज्ञाते न शोच्यते ।  
भवामि निर्वृतो येन तद्ब्रह्मोपदिशाशु मे ॥ ३९ ॥  
  
निर्वृतः सुखविश्रान्तः ॥ ३९ ॥  
  
घटज्ञानादयो ज्ञाने विभागाः सन्त्यनेकशः ।  
ज्ञानानां परमं ज्ञानं कतरत्तारकं भवेत् ॥ ४० ॥  
  
ज्ञानमेव परं श्रेय इति यत्त्वया परमं ज्ञानं तारकमुक्तं तदेतेषां   
ज्ञानानां मध्ये कतरद्भवेत् । किमीदृशं तटस्थविषयमेव   
तज्ज्ञानमुतान्यादृशमिति भावः ॥ ४० ॥  
  
चूडालोवाच ।  
  
यद्युपादेयवाक्योऽहं राजर्षे तद्वदामि ते ।  
यथा ज्ञानमिदं किञ्चिन्न वक्ष्ये स्थाणुकाकवत् ॥ ४१ ॥  
  
श्रद्धस्वसोम्येति श्रुतेरश्रद्दधानेषु कृतोऽप्युपदेशः स्थाणोरग्रे   
काकरुतवद्व्यर्थो निन्द्यश्चेति प्रथमं श्रद्दधानो भवेत्याह-यदीति । तत्तर्हि   
इदं त्वत्पृष्टं ज्ञानं यथा यादृशं तद्वदामि वक्ष्यामि ॥ ४१ ॥  
  
अनुपादेयवाक्यस्य वक्तुः पृष्टस्य लीलया ।  
व्रजन्त्यफलतां वाचस्तमसीवाक्षसंविदः ॥ ४२ ॥  
  
लीलया अनास्थया पृष्टस्य वक्तुर्वाचः । अक्षसंविदश्चक्षुःसन्निकर्षाः ॥ ४२ ॥  
  
शिखिध्वज उवाच ।  
  
यद्वक्षि तदुपादेयं मया विधिरिव श्रुतेः ।  
अविचारितमेवाशु सत्यमेतद्वचो मम ॥ ४३ ॥  
  
श्रुतेः स्वर्गकामो यजेतेत्यादिविधिर्निर्दोषप्रामाण्येन निश्चितः   
शिष्टैर्मुक्तसंशयमुपादीयते तद्वदुपादेयमित्यर्थः । अविचारितं   
प्रामाण्यसंशयेनादिकल्पितम् ॥ ४३ ॥  
  
चूडालोवाच ।  
  
यथा बालः पितुर्वाक्यं मुक्तहेतूपपादनम् ।  
आदत्ते हि तथैव त्वं गृहाणैतद्वचो मम ॥ ४४ ॥  
  
मुक्तं हेतुभिरुपपादनं यस्य तथाविधमपि प्रमाणबुद्ध्या यथा आदत्ते ॥ ४४ ॥  
  
श्रवणानन्तरं बुद्ध्या शुभमित्येव भावयन् ।  
शृणु गीतमिव त्यक्त्वा हेत्वर्थित्वं वचो मम ॥ ४५ ॥  
  
शुभं स्वहितमित्येव भावयन् । कर्णसुखावहं गीतं गानमिव प्रीत्या शृणु ॥ ४५   
॥  
  
स्वचरितसदृशं तथोदयन्त्याश्चिरसमयेन विबोधनं च बुद्धेः ।  
भवभयसुतरं महामतीनां शृणु कथयामि कथाक्रमं मनोज्ञम् ॥   
४६ ॥  
  
तत्रादौ देहाद्यभिमानत्याजनाय दुःखनिदानोपदर्शनाय च मणिकाचोपाख्यानं   
हस्तिकाख्यानं च श्रावयितुमवतारयति-स्वचरितेति । स्वस्य तव चरितेन सदृशं   
तथा मन्दमतीनामपि बुद्धेश्चिरसमयेन विचारोदयद्वारा उदयन्त्या   
बुद्धेर्विबोधनं महामतीनां च सद्य एव भवभयं सुतरं यस्मात्तथाविधम् ।   
विशेषणपरनिपातश्छान्दसः । ईदृशं कथाक्रमं कथयामि शृण्वित्यर्थः ॥   
४६ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाण० पू० चू०   
शिखिध्वजावबोधो नाम सप्ताशीतितमः सर्गः ॥ ८७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजावबोधो नाम सप्ताशीतितमः सर्गः ॥ ८७ ॥  
  
  
# ०८८
अष्टाशीतितमः सर्गः ८८  
  
चूडालोवाच ।  
  
अस्ति कश्चित्पुमान् श्रीमान् स्थानं नित्यविरुद्धयोः ।  
गुणलक्ष्म्योरशेषेण यथाब्धिर्वाडवाम्बुनोः ॥ १ ॥  
  
मौर्ख्याच्चिन्तामणिं प्राप्तमुपेक्ष्य तपसा चिरात् ।  
काचं कश्चिन्मणिभ्रान्त्या जग्राहेति कथोच्यते ॥   
  
नित्या परस्परविरुद्धयोः औदार्यवैराग्यसर्वस्वत्यागादिगुणस्य लक्ष्म्याः   
सम्पदश्च स्थानमावासभूतः । यथा अब्धिर्वडवानलस्य अम्बुनश्च्य विरुद्धयोः   
स्थानं तद्वत् ॥ १ ॥  
  
कलावानस्त्रकुशलो व्यवहारविचक्षणः ।  
सर्वसङ्कल्पसीमान्तो न तु जानाति तत्पदम् ॥ २ ॥  
  
तत्परमात्मपदं तु न जानाति ॥ २ ॥  
  
अनन्तयत्नसंसाध्ये स चिन्तामणिसाधने ।  
प्रवृत्तो वाडवो वह्निरब्धिसंशोषणे यथा ॥ ३ ॥  
  
सा किं चकार तदाह-अनन्तेति ।   
अनन्तैस्तपोजपदेवताप्रार्थनान्वेषणादिगोचरैर्यत्नैः संसाध्ये चिन्तामणेः   
साधने तप-आदौ प्रवृत्तः ॥ ३ ॥  
  
तस्य यत्नेन महता कालेनाध्यवसायिनः ।  
सिद्धश्चिन्तामणिः किंवा न सिद्ध्यत्युद्यतात्मनाम् ॥ ४ ॥  
  
अध्यवसायिनो दृढनिश्चयवतस्तस्य महता तीव्रायासेन यत्नेनाल्पकालेनैव   
चिन्तामणिः सिद्धोऽग्रे स्थितः । दृढोद्योगे फलावश्यम्भावनियम इति दर्शयति##-  
  
प्रवृत्तिमुद्यमं प्रज्ञां प्रयुङ्क्ते चेदखेदवान् ।  
अकिञ्चनोऽपि शक्तत्वं समवाप्नोत्यविघ्नतः ॥ ५ ॥  
  
प्रज्ञामिति । आश्रित्येति शेषः ॥ ५ ॥  
  
मणिमग्रे स्थितप्रायं हस्तप्राप्यं ददर्श सः ।  
मेरावुदयशृङ्गस्थो मुनिरिन्दुमिवोदितम् ॥ ६ ॥  
  
यथा कश्चिदुदयाचलशृङ्गस्थो मुनिस्तत्रैवोदितमिन्दुं हस्तप्राप्यमपि भ्रान्त्या   
मेरावुदितं दूरतरस्थमिव दुष्प्रापं पश्यति तद्वद्ददर्शेत्यर्थः ॥ ६ ॥  
  
बभूव मणिराजेन्द्रे न तु निश्चयवानसौ ।  
राज्ये द्रागिति सम्प्राप्ते सुदीन इव पामरः ॥ ७ ॥  
  
अत एव मणिराजानां इन्द्रे ईश्वरे तस्मिंश्चिन्तामणौ निश्चयवान्स न बभूव ।   
सुदीनो दरिद्रतमः ॥ ७ ॥  
  
इदं सञ्चिन्तयामास मनसा स्मयशालिना ।  
सम्प्राप्तोपेक्षया दीर्घदुःखसम्भ्रमशालिना ॥ ८ ॥  
  
स्मयो विस्मयस्तच्छालिना । सम्भ्रमशालिना भ्रान्तेन मनसा । इदं   
वक्ष्यमाणप्रकारम् ॥ ८ ॥  
  
अयं मणिर्मणिर्नायं मणिश्चेत्तद्भवेन्न सः ।  
स्पृशामि न स्पृशाम्येनं कदाचित्स्पर्शतो व्रजेत् ॥ ९ ॥  
  
अयं मणिरिति आपातज्ञानम् । नायं मणिरिति भ्रमः । मणिश्चेत्स्यात्तत्तर्हि स   
मत्प्रत्यक्षो न भवेत् तत्तर्हि परीक्षणाय स्पृशामि स्पृशेयमितीच्छाभिलाषः । न   
स्पृशामि न स्पृशेयम् । यतः कदाचिन्मणिश्चेदभाग्यस्य मम   
स्पर्शतोऽन्तर्धानं व्रजेत् ॥ ९ ॥  
  
नैतावतैव कालेन मणीन्द्रः किल सिद्ध्यति ।  
यत्नेन जीवितान्तेन सिद्ध्यतीत्यागमक्रमः ॥ १० ॥  
  
इति शङ्कायां बीजमाह-नैताव्रतेति । आगमोऽत्रैतिह्यं तत्क्रमः ॥ १० ॥  
  
कृपणः कूणितेनाक्ष्णा लोलालातलतोपमम् ।  
रत्नालोकं प्रपश्यामि द्विचन्द्रत्वमिव भ्रमात् ॥ ११ ॥  
  
कथं तद्वि प्रत्यक्षं रत्नालोकदर्शनं तत्राह-कृपण इति । कृपणोऽहं   
स्वरार्पण्यवशात्कूणितेन भ्रान्तिसङ्कुचितेनाक्ष्णा लोलालातकल्पिपलतोपमं   
रत्नालोकं भ्रमात्प्रपश्यामि ॥ ११ ॥  
  
कुत एतावती स्फीता भाग्यसम्पन्ममागता ।  
अधुनैव यदाप्नोमि मणीन्द्रं सर्वसिद्धिदम् ॥ १२ ॥  
  
भाग्यं पुण्यन्न् तत्सम्पत् ॥ १२ ॥  
  
केचिदेव महान्तस्ते महाभाग्या भवन्ति हि ।  
येषामल्पेन कालेन भवन्त्यभिमुखाः श्रियः ॥ १३ ॥  
  
अहमल्पतपाः साधुवराको मानुषः किल ।  
सिद्धयः कथमायान्ति मामभाग्यैकभाजनम् ॥ १४ ॥  
  
एवं विकल्पसङ्कल्पैश्चिरमज्ञः परामृशन् ।  
न मणिग्रहणे यत्नमकार्षीन्मौर्ख्यमोहितः ॥ १५ ॥  
  
  
न यदा येन लब्धव्यं न तत्प्राप्नोत्यसौ तदा ।  
चिन्तामणिरवाप्तोऽपि दुर्धिया हेलयोज्झितः ॥ १६ ॥  
  
कुतो नाकार्षीत्तत्राह-न यदेति । लब्धव्यं यदिति शेषः ॥ १६ ॥  
  
इति तस्मिन्स्थिते यातो मणिरुड्डीय सिद्धयः ।  
त्यजन्ति ह्यवमन्तारं शरो गुणमिवोज्झितः ॥ १७ ॥  
  
किमर्थमुड्डीय गतस्तत्राह-सिद्धयः त्यजन्ति हीति । यथा मौर्व्या उज्झितः शरो   
गुणं नोर्वी त्यजति तद्वत् ॥ १७ ॥  
  
हत्वा प्राज्ञपदं पुंसः संयान्ति किल सिद्धयः ।  
आगताः सम्प्रयच्छन्ति सर्वं यान्त्यसहृत्यलम् ॥ १८ ॥  
  
ननु त्वया स पुरुषो व्यवहारविचक्षण इति कथोपक्रमे उक्तं तस्य सा विचक्षणता   
मणिसिद्धिकाले क्व गता तत्राह-हत्वेति । सिद्धय आगताः सत्यः पुंसः   
प्राज्ञपदं विचक्षणतां सम्प्रयच्छन्ति । असहति असहमाने उपेक्षके तु पुंसि अलं   
यान्ति । अपगच्छन्त्यश्च । सर्व तस्य प्राक्तनमपि प्राज्ञपदं विचक्षणत्वं हत्वा   
विनाश्य संयान्ति किलेत्यर्थः । यथाहुः न देवा दण्डमादाय   
दण्डयन्त्यपराधिनम् । बुद्धिं तस्यापकर्षन्ति तेनासौ दण्ड्यते स्वतः इति ॥ १८ ॥  
  
पुमान्भूयः क्रियायत्नं चक्रे रत्नेन्द्रसाधने ।  
नोद्विजन्ते स्वकार्येषु जना अध्यवसायिनः ॥ १९ ॥  
  
ददर्शाथ कचद्रूपं काचखण्डमखण्डितम् ।  
हसद्भिर्वञ्चकैः सिद्धैः पुरस्कृतमलक्षितैः ॥ २० ॥  
  
हसद्भिः परिहासपरैरत एव वञ्चकैः सिद्धैः पुरस्कृतमग्रे स्थापितम् ॥ २० ॥  
  
अयं चिन्तामणिरिति मूढस्तस्मिन्स वस्तुताम् ।  
बुबुधे मोहितो ह्यज्ञो मृदं हेमेति पश्यति ॥ २१ ॥  
  
वस्तुतां उपादेयताम् ॥ २१ ॥  
  
अष्टौ षष्ठं द्विषं मित्रं रज्जुं सर्पं स्थलं जलम् ।  
चन्द्रौ द्वौ कुरुते चित्तगतो मोहोऽमृतं विषम् ॥ २२ ॥  
  
मोहस्यान्यथाकारितां प्रसिद्धामुदाहरति-अष्टाविति । अष्टौ   
पदार्थान्कदाचित्सङ्ख्याव्यामोहात् षष्ठं षट् कुरुते । एवं द्विषं मित्रं कुरुते   
इत्यादि योज्यम् ॥ २२ ॥  
  
तं दग्धमणिमादाय प्राक्तनीं च श्रियं जहौ ।  
सर्वं चितामणेरस्मात्प्राप्यते किं धनैरिह ॥ २३ ॥  
  
दग्धशब्दो निन्दापरः । श्रियं धनधान्यादिसम्पदम् ॥ २३ ॥  
  
देशोऽयमसुखो रूक्षो जनैः पापिभिरावृतः ।  
किं तद्गेहं गतप्रायं किं नाम मम बन्धवः ॥ २४ ॥  
  
एवं देशगृहवन्ध्वादीनपि भ्रमात्स जहावित्याह-देश इति । रूक्षः   
स्निग्धजनशून्यः । गतप्रायं जीर्णमिति यावत् ॥ २४ ॥  
  
दूरं गत्वा यथाकामं सुखं तिष्ठामि सम्पदा ।  
इत्यादाय मणिं मूढः शून्यकाननमाययौ ॥ २५ ॥  
  
मणिं काचखण्डम् । ॥ २५ ॥  
  
तत्र काचकणेनासौ तेन तामाप्दं ययौ ।  
कज्जलाद्रेरिव निभा मौर्ख्यस्यैवाङ्ग या समा ॥ २६ ॥  
  
या आपत् कज्जलाद्रेर्निभा कान्तिरिव गाढनीला । मौर्ख्यस्यैव या समा अनुरूपा ।   
मृत्युरूपेति यावत् ॥ २६ ॥  
  
दुःखानि मौर्ख्यविभवेन भवन्ति यानि नैवापदो न च जरामरणेन तानि ।  
सर्वापदां शिरसि तिष्ठति मौर्ख्यमेकं कृष्णं जनस्य वपुषामिव   
केशजालम् ॥ २७ ॥  
  
तस्मान्मौर्ख्यमेव दुःखहेतुषु पराकाष्ठेत्युपसंहरति-दुःखानीति ।   
मौर्ख्यविभवेन यानि दुःखानि प्रसिद्धानि तानि सर्वस्वनाशादेरापदः   
सकाशान्नापि जरया मरणेन वा भवन्ति मौर्ख्यापगमे   
तत्त्वविदामापदादिसहस्रेभ्योऽपि दुःखादर्शनात् हेमपर्यङ्के शयानस्यापि सति   
मौर्ख्ये दुःखसहस्रदर्शनाच्च । अतः सर्वापदां शिरसि मौर्ख्यमेवैकं तिष्ठति   
। यथा जनस्य सर्वस्य शिरसि कृष्णं केशजालं तिष्ठति तद्वदित्यर्थः ॥ २७ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चूडा०   
मणिकाचोपाख्यानं नामाष्टाशीतितमः सर्गः ॥ ८८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मणिकाचोपाख्यानं नामाष्टाशीतितमः सर्गः ॥ ८८ ॥  
  
  
# ०८९
एकोननवतितमः सर्गः ८९  
  
चूडालोवाच ।  
  
अथेममपरं रम्यं वृत्तान्तं शृणु भूमिप ।  
परं प्रबोधनं बुद्धेः साधो सदृशमात्मनः ॥ १ ॥  
  
बद्धविन्ध्यगजेन्द्रस्य यत्नाच्छित्त्वापि बन्धनम् ।  
अनिघ्नतो रिपुं प्राप्तं खाते पातोऽन्न वर्ण्यते ॥   
  
अत्र हस्तिकाख्यानमपि निदर्शनमतस्तदपि शृण्वित्याह-अथेति ।   
वृत्तान्तमाख्यानम् । आत्मनस्तव सदृशम् ॥ १ ॥  
  
अस्ति विन्ध्यवने हस्ती महायूथपयूथपः ।  
आगस्त्या शुद्धया बुद्ध्या विन्ध्येनेवोदितः स्वतः ॥ २ ॥  
  
अगस्त्यस्येयमागस्ती तया । सूर्यतिष्य-इति यलोपः । चिरस्याज्ञापरिपालनाच्छुद्धया   
प्रसन्नया अनुग्रहबुद्ध्या विन्ध्येन [विन्ध्यात्मना स्वेन   
प्राक्तनोन्नतरूपेणेत्यर्थः ।] स्वतः प्राक्तनोन्नतरूपेणोदितः प्रादुर्भूत   
इवेत्युत्प्रेक्षा ॥ २ ॥  
  
वज्रार्चिर्विषमौ दीर्घौ तस्यास्तां दशनौ सितौ ।  
कल्पानलशिखातुल्यौ सुमेरून्मूलनक्षमौ ॥ ३ ॥  
  
वज्रस्यार्चिषी ज्वाले इव विषमौ तीक्ष्णौ ॥ ३ ॥  
  
स बद्धो लोहजालेन हस्तिपेन किलाभितः ।  
मुनीन्द्रेणेव विन्ध्याद्रिरुपेन्द्रेणेव वा बलिः ॥ ४ ॥  
  
लोहमयेन जालेन । मुनीन्द्रेण अगस्त्येन ॥ ४ ॥  
  
निबद्धो यन्त्रणामाप शस्त्रकुम्भार्दितो गजः ।  
तां जगाम व्यथां धीरो नवाग्नौ पुरमेति याम् ॥ ५ ॥  
  
यन्त्रणां नियन्त्रणाम् । कदाप्यसम्भावितत्वादलौकिकत्वाच्च नवे अपूर्वे   
हरशराग्नौ दह्यमानं त्रिपुरं यां व्यथामेति ताम् ॥ ५ ॥  
  
रिपौ हस्तिपके दूरादपश्यति स वारणः ।  
अयःसमुद्गके यस्मिन्निनाय दिवसत्रयम् ॥ ६ ॥  
  
समुद्गके जालसम्पुटे ॥ ६ ॥  
  
खेदान्निगडनिर्भेदे यत्नवान्स मतङ्गजः ।  
चकार किङ्किणीक्वाणं मुखोद्घातैरथान्यदा ॥ ७ ॥  
  
किङ्किणीनामिव क्वाणं ध्वनिम् ॥ ७ ॥  
  
दन्ताभ्यां यत्नतस्ताभ्यां मुहूर्तद्वितयेन सः ।  
बभञ्ज शृङ्खलाजालं स्वर्गार्गलमिवासुरः ॥ ८ ॥  
  
स्वर्गस्यामरावत्या अर्गलं कवाटविष्कम्भम् । असुरो बलिरिव ॥ ८ ॥  
  
तं तस्य निगडच्छेदमपश्यद्दूरतो रिपुः ।  
बलेः स्वर्गावदलनं हरिर्मेरुतलादिव ॥ ९ ॥  
  
तस्य विच्छिन्नपाशस्य मूर्ध्नि तालतरो रिपुः ।  
पपात क्रमतः स्वर्गं हरिर्मेरोर्बलेरिव ॥ १० ॥  
  
रिपुर्हस्तिपकः ॥ तालतरोस्तालतरुमारुह्य ततस्तस्य हस्तिनो मूर्ध्नि पपात । यथा   
बलियज्ञे पदत्रयमितां भुवं प्रतिगृह्य प्रथमेन पदेन भुवं द्वितीयेन   
स्वर्गमिति क्रमतस्तृतीयपादपूर्तये भेरोः सकाशाद्बलेर्मूर्ध्नि पपात   
तद्वदित्यर्थः ॥ १० ॥  
  
स पतन्पादपद्माभ्यामप्राप्य करिणः शिरः ।  
पपातोर्व्यां फलं पक्वं वाताहतमिवाकुलः ॥ ११ ॥  
  
तं पुरः पतितं दृष्ट्वा महेभः करुणां ययौ ।  
स्फुरत्स्फारगुणाः सन्तः सन्ति तिर्यग्गतावपि ॥ १२ ॥  
  
करुणादयाम् ॥ १२ ॥  
  
पतितं दलयामीति किं नाम मम पौरुषम् ।  
वारणोऽपीति कलयन्न जघान स तं रिपुम् ॥ १३ ॥  
  
इति कलयंश्चिन्तयन्सन् ॥ १३ ॥  
  
केवलं निगडव्यूहं विदार्याभिजगाम ह ।  
विततं सेतुमुत्सार्य विपुलौघ इवाम्भसः ॥ १४ ॥  
  
निगडव्यूहं शृङ्खलजालम् ॥ १४ ॥  
  
दयामाश्रित्य मातङ्गो भङ्क्त्वा जालं जगाम ह ।  
विदार्य मेघसङ्घातं नभसीव दिवाकरः ॥ १५ ॥  
  
गते गजे समुत्तस्थौ हस्तिपः स्वस्थदेहधीः ।  
गजेनैव समं तस्य व्यथा दूरतरं गता ॥ १६ ॥  
  
स्वस्थो देहो धीश्च यस्य तथाविधः सन् ॥ १६ ॥  
  
प्रोच्चलत्तालशिखरात्स तथा पतितोऽपि सन् ।  
न भेदमाप दुर्भेदा मन्ये देहा दुरात्मनाम् ॥ १७ ॥  
  
भेदं शिरःपादादिभङ्गम् ॥ १७ ॥  
  
वर्धते प्रावृषीवाभ्रं कुकार्येष्वसतां बलम् ।  
आसीदधिकमुत्साही स च चङ्क्रमणे तदा ॥ १८ ॥  
  
चक्रमणे पद्भ्यां चलने ॥ १८ ॥  
  
वारणारिरसिद्धाङ्गो गतेभो दुःखमाययौ ।  
आगत्योपगतेऽन्तर्धिं निधान इव वर्धनः ॥ १९ ॥  
  
न सिद्धे अङ्गे स्वप्रयुक्तोपायौ यस्य । अत एव गतेभः ॥ १९ ॥  
  
सोऽन्वियेष गजं यत्नाद्गुल्मकान्तरितं वने ।  
पयोदपिण्डितं भोक्तुं राहुरिन्दुमिवाम्बरे ॥ २० ॥  
  
पयोदैः पिण्डितं छन्नम् ॥ २० ॥  
  
चिरेणालभतेभेन्द्रं कस्मिंश्चित्कानने स्थितम् ।  
विश्रान्तं तं तरुतले समरादिव निर्गतम् ॥ २१ ॥  
  
अथ यत्र स्थितो नागस्तत्र तद्बन्धनक्षमम् ।  
परया राजसामग्र्या गजलम्पटभूमया ॥ २२ ॥  
  
तत्र सन्निधौ । गजे लम्पटानामासक्तजनानां भूमा बाहुल्यं यस्यां तथाविधया   
राजप्रयुक्तया खातसामग्र्या ॥ २२ ॥  
  
स खातवलयं चक्रे हस्तिपः काननेऽभितः ।  
सर्वदिक्कं विधिर्भूमौ समुद्रवलयं यथा ॥ २३ ॥  
  
विधिः स्रष्टा ॥ २३ ॥  
  
उपर्यस्थगयद्बाललतौघेन स तं शठः ।  
शून्यतातन्तुजालेन शरत्काल इवाम्बरम् ॥ २४ ॥  
  
शठो वञ्चकः । शून्यतापिधायकतन्तुजालप्रायेण शुभ्राभ्रपटलेन   
शरत्कालोऽम्बरमिव तं खातमुपरि बाललताजालेनास्थगयत् आच्छादितवान् ॥ २४ ॥  
  
दिनैः कतिपयैरेव वारणो विहरन्वने ।  
तस्मिन्निपतितः खाते शुष्काब्धाविव पर्वतः ॥ २५ ॥  
  
व्रजन्पर्याकृतौ कूपे पातालतलभीषणे ।  
खातशुष्काब्ध्यधोभागे गजरत्नसमुद्गके ॥ २६ ॥  
  
पर्याकृतौ वलयाकारे तस्मिन् कूपे खातशुष्काब्ध्यधोभागे व्रजन्नपि स गजः इति   
अनया रीत्या गजरत्नसमुद्गके भूयो दृढं बद्धः सन्नद्यापि तिष्ठतीति   
परेणान्वयः ॥ २६ ॥  
  
इति भूयो दृढं बद्धस्तेन हस्तिपकेन सः ।  
तिष्ठत्यद्यापि दुःखेन भूसद्मनि यथा बलिः ॥ २७ ॥  
  
अहनिष्यत्पुरैवासौ यद्यग्रे पतितं रिपुम् ।  
तन्नालप्स्यत्ततो दुःख गजः खातनिबन्धनम् ॥ २८ ॥  
  
यद्यहनिष्यत् ततस्तदा खातनिबन्धनं दुःखं नालक्ष्यत ॥ २८ ॥  
  
मौर्ख्यादागामिन कालं वर्तमानक्रियाक्रमैः ।  
अशोधयन्नरो दुःखं याति विन्ध्यगजो यथा ॥ २९ ॥  
  
अत एव बुद्धिमानागामिकालमिदानीमेव   
शास्त्रीयपुरुषप्रयत्नैर्दुःखबीजसम्मार्जनेन शोधयेदित्याह-मौर्ख्यादिति ॥ २९   
॥  
  
मुक्तोऽस्मि शस्त्रनिगडादिति तुष्टो हि वारणः ।  
दूरस्थोऽपि पुनर्बद्धो मौर्ख्यं क्व च न बाधते ॥ ३० ॥  
  
यावत्सर्वदुःखनिदानमज्ञानं नोच्छिन्नं तावत्प्रयत्नसहस्रैः कृतोऽपि   
दुःखोपशमो व्यर्थ एवेत्याशयेनाह-मुक्तोऽस्मीति । किलार्थे चशब्दः ॥ ३० ॥  
  
मौर्ख्यं हि बन्धनमवेहि परं महात्मन्बद्धो न बद्ध इति चेतसि   
तद्विमुक्त्यै ।  
आत्मोदयं त्रिजगदात्ममयं समस्तं मौर्ख्ये स्थितस्य सहसा ननु   
सर्वभूमिः ॥ ३१ ॥  
  
तस्मादज्ञानमेव मूलबन्धस्तन्निवृत्तिरद्वितीयात्मतत्त्वज्ञानदेवेति   
दर्शयन्नुपसंहरति-मौर्ख्यमिति । हे महात्मन् न बद्धा सदा बन्धशून्यः   
स्वयं बद्ध इति चेतसि यन्मौर्ख्यं तदेव परं बाधनमतस्त्वं तद्विमुक्त्यै   
आध्यात्मिकाधिदैविकाधिभौतिकत्रिविधपरिच्छेदात्मना आत्मबन्धनभूतं   
त्रिजगदात्मनः सकाशादेवोदयो जन्म यस्य तथाविधं समस्तमात्ममयं विद्धि ।   
तहा वेदने आत्मव्यतिरिक्तापरिशेषादात्मा नित्यमुक्त एव भवति । ईदृशवेदनाभावे   
तु मौर्ख्ये स्थितस्य पुम्स आत्मैव सहसा सर्वबन्धादिदुःखबीजानां भूमिः   
प्ररोहक्षेत्रं भवतीत्यर्थः ॥ ३१ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चू०   
हस्तिकोपाख्यानं नामैकोननवतितमः सर्गः ॥ ८९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
हस्तिकोपाख्यानं नामैकोननवतितमः सर्गः ॥ ८९ ॥  
  
  
# ०९०
नवतितमः सर्गः ९०  
  
शिखिध्वज उवाच ।  
  
मणिसाधकविन्ध्येभबन्धनाद्यमरात्मज ।  
सूचितं यत्कथाजालं पुनर्मे प्रकटीकुरु ॥ १ ॥  
  
मणिकाचशुभाख्यानतात्पर्यमिह विस्त्रात् ।  
विवृणोति पुरो राज्ञश्चूडाला कुम्भरूपिणी ॥   
  
हे अमरात्मज देवपुत्र त्वया यत् मणिसाधककथाजालं स्वचरित्रसममित्युक्त्या   
मत्प्रतिबोधनोपाय इति सूचितं तत्प्रकटीकुरु ॥ १ ॥  
  
चूडालोवाच ।  
  
वाक्यार्थदृष्टेर्निष्पत्त्या हृद्गृहे चित्तभित्तिषु ।  
शृणु स्वयं कथां चित्रां चित्रमुन्मीलयामि ते ॥ २ ॥  
  
हृद्धृदयं तल्लक्षणे गृहे चितलक्षणासु भित्तिषु चित्रां कथामेवोन्मीलितं   
रेखामात्रेण कृतं चित्रं व्याख्यावर्णवैचित्र्येणोन्मीलयामीत्यर्थः ॥ २ ॥  
  
योऽसौ शास्त्रार्थकुशलस्तत्त्वज्ञाने त्वपण्डितः ।  
रत्नसंसाधकः प्रोक्तः स त्वमेव महीपते ॥ ३ ॥  
  
तत्रादावस्ति कश्चित् पुमान् श्रीमानित्यादिनोक्तो मणिसाधकः स त्वमेवेत्याह##-  
  
तज्ज्ञो भवसि शास्त्रेषु रविर्मेरुतटेष्विव ।  
तत्त्वज्ञाने तु विश्रान्तो न त्वं दृषदिवाम्भसि ॥ ४ ॥  
  
त्वयि कलावान् शास्त्रकुशल इत्याद्युक्तलक्षणमस्तीत्याह-तज्ज्ञ इति ॥ ४ ॥  
  
विद्धि चिन्तामणिं साधो सर्वत्यागमकृत्रिमम् ।  
तमन्तं सर्वदुःखानां त्वं साधयसि शुद्धधीः ॥ ५ ॥  
  
कोऽसौ चिन्तामणिर्यत्साधनेऽहं प्रवृत्तस्तमाह-विद्धीति ॥ ५ ॥  
  
सर्वत्यागेन शुद्धेन सर्वमासाद्यतेऽनघ ।  
सर्वत्यागो हि साम्राज्यं किं चिन्तामणितो भवेत् ॥ ६ ॥  
  
तस्य चिन्तामणित्वमुपपादयति-सर्वत्यागेनेति । साम्राज्यमात्यन्तिकी पूर्णकामता ॥   
६ ॥  
  
सिद्धः सर्वपरित्यागः साधो संसाध्यतस्तव ।  
खर्वीकृतजगद्भूतिर्विद्यास्वात्मोदयस्तथा ॥ ७ ॥  
  
खर्वीकृता तुच्छीकृता हैरण्यगर्भपदान्ता जगत्प्रसिद्धा   
भूतिरैश्वर्यपरम्परा येन तथाविधो विद्यालक्षणः स्वात्मोदयो   
निरतिशयानन्दाभ्युदयो यस्मात्तथाविधश्च सर्वपरित्यागः । चार्थे तथाशब्दः ॥ ७   
॥  
  
सन्त्यक्तं भवता राज्यं सदारधनबान्धवम् ।  
ब्रह्मणेव जगत्सर्गव्यापारः स्वनिशागमे ॥ ८ ॥  
  
कथं सिद्धस्तदाह-सन्त्यक्तमिति । ब्रह्मणा वेधसा ॥ ८ ॥  
  
स्वदेशस्यातिदूरस्थमागतोऽसि ममाश्रमम् ।  
भुवोऽन्तमिव विश्रान्त्यै वैनतेयः सकच्छपः ॥ ९ ॥  
  
कच्छपग्रहणं गजन्यग्रोधशाखयोरप्युपलक्षणम् । वैनतेयस्येयं कथा   
भारतादौ प्रसिद्धा ॥ ९ ॥  
  
केवलं सर्वसन्त्यागे शेषिताहम्मतिस्त्वया ।  
मृष्टाखिलकलङ्केन स्वसत्तेवानिलेन खे ॥ १० ॥  
  
अहम्मतिरभिमानरूपा अविद्या । मृष्टा अखिला अभ्रनीहारादिकलङ्का येन   
शारदानिलेन ॥ १० ॥  
  
मनोमात्रे हृदस्त्यक्ते जगदायाति पूर्णताम् ।  
त्यागात्यागविकल्पैस्त्वं खमम्भोदैरिवावृतः ॥ ११ ॥  
  
अहम्मतिपरित्यागे परिशिष्टः पूर्णानन्दात्मा परमपुरुषार्थः स्वत एव हृदि   
साक्षात्स्फुरतीति सर्वत्याग एव मोक्षः पर्यवसितः परमानन्दश्चिन्तामणिर्न तल्लाभे   
तदुपेक्ष्यान्यदन्वेषितव्यमित्याशयेनाह-मनोमात्रे इति । त्वं तु   
त्यक्तृत्वाभिमानपरिशेषात्त्यागात्यागविकल्पैरावृत्त इति न पूर्णतां प्राप्त   
इत्याह-त्यागात्यागविकल्पैरिति ॥ ११ ॥  
  
नायं स परमानन्दः सर्वत्यागो महोदयः ।  
कोऽप्युच्चैरन्य एवासौ चिरसाध्यो महानिति ॥ १२ ॥  
  
विकल्पवशादेव प्राप्तेऽपि सर्वत्यागे अविश्वासस्तवाभूदित्याह-नायमिति ॥ १२ ॥  
  
चिन्तयेति गते वृद्धिं सङ्कल्पग्रहणे शनैः ।  
वात्ययेव वनस्पन्दे त्यागः प्रोड्डीय ते गतः ॥ १३ ॥  
  
इति चिन्तया सङ्कल्पग्रहणे चिरं वृद्धिं गते सति स ते सर्वत्यागः प्रोड्डीय गतः ॥   
१३ ॥  
  
त्यागिता स्यात्कुतस्तस्य चिन्तामप्यावृणोति यः ।  
पवनस्पन्दयुक्तस्य निःस्पन्दत्वं कुतस्तरोः ॥ १४ ॥  
  
यश्चिन्तामपि आ ईषदपि वृणोति स्वीकरोति ॥ १४ ॥  
  
चिन्तैव चित्तमित्याहुः सङ्कल्पेतरनामकम् ।  
तस्यामेव स्फुरन्त्यां तु चित्तं त्यक्तं कथं भवेत् ॥ १५ ॥  
  
चित्तत्याग एव मुख्यः सर्वत्यागः चिन्तायां तु सत्यां चित्तं दुस्त्यजम् चित्तेन तु   
सङ्कल्पद्वारा जगदेव सङ्गृहीतमिति न कस्यापि त्यागस्ते प्रतिष्ठित इत्याशयेनाह##-  
  
चित्ते चिन्तागृहीते तु त्रिजगज्जालके क्षणात् ।  
कथमासाद्यते साधो सर्वत्यागो निरञ्जनः ॥ १६ ॥  
  
सङ्कल्पग्रहणेनान्तस्त्यागः प्रोड्डीय ते गतः ।  
शब्दसंश्रवणेनाङ्ग यथा ग्रामविहङ्गमः ॥ १७ ॥  
  
ग्रामविहङ्गमः कपोतादिः ॥ १७ ॥  
  
निश्चिन्तत्वं परं सर्वं त्याग आदाय ते गतः ।  
आमन्त्र्यापूजितो जन्तुः स दुःखं न करोति किम् ॥ १८ ॥  
  
सर्वत्यागस्य फलं निश्चिन्तत्वं त्यागेनापगच्छता नीतमिवेत्युत्प्रेक्षते##-  
किं पुनः प्रार्थनासहस्रैरागतस्यापूजने इत्याशयेनाह-आमन्त्र्येति ॥ १८ ॥  
  
सर्वत्यागमणावेवं गते कमललोचन ।  
तपःकाचमणिर्दृष्टस्त्वया सङ्कल्पचक्षुषा ॥ १९ ॥  
  
ततः कोऽसौ काचखण्डो यो मया मणिबुद्ध्या गृहीतस्तमाह-तप इति ॥ १९ ॥  
  
त्वया तस्मिंस्तपस्येव दुःखे दृष्टिभ्रमोदिते ।  
ग्राह्यैकभावना बद्धा जलेन्दौ शशिनो यथा ॥ २० ॥  
  
दुःखहेतुत्वाद्दुःखे ग्राह्यमित्येव भावना दृढनिश्चयः । जलेन्दौ   
प्रतिबिम्बचन्द्रे सत्यशशिनो भावनेव बद्धेत्यर्थः ॥ २० ॥  
  
अवासनमनासक्त्या कृतानन्ता सवासना ।  
आद्यन्तमध्यविषमा दुःखायैव तपःक्रिया ॥ २१ ॥  
  
पूर्वमवासनं यथा स्यात्तथा अनासक्त्या सर्वत्यागमुपक्रम्य पश्चादनन्ता   
सवासना तपःक्रिया कृता सा च वृथा । गृहधनदारादित्यागादादौ विषमा अन्ते   
फलासङ्ङ्गविषमा मध्ये वनवासशीतवातादिसहनाद्विषमेति दुःखायैवेत्यर्थः   
॥ २१ ॥  
  
अमितानन्दमुत्सृज्य सुसाध्यं यः प्रवर्तते ।  
मिते वस्तुनि दुःसाध्ये स्वात्महा स शठः स्मृतः ॥ २२ ॥  
  
अमितात्मानन्दं सुसाध्यं च सर्वत्यागमुत्सृज्य मिते दुःसाध्ये च तप आदिवस्तुनि   
यः प्रवर्तते स शठः अमितात्मस्वरूपविघातित्वात्स्वात्महेत्यर्थः ॥ २२ ॥  
  
सर्वत्यागं समारभ्य न चैष साधितस्त्वया ।  
तथा दुःखैकताज्ञानबद्धेन वनसद्मनि ॥ २३ ॥  
  
वनसद्मनि तथा वर्णितप्रकारतपोदुःखैस्तदेकताप्रयोजकाज्ञानेन च बद्धेन   
त्वया एष प्राक् समारब्धः सर्वत्यागो न साधितः ॥ २३ ॥  
  
राज्यबन्धाद्विनिष्क्रम्य प्रसरद्दुःखपूरितात् ।  
वनवासाभिधैः साधो बद्धोऽसि दृष्टबन्धनैः ॥ २४ ॥  
  
द्विगुणा एव ते चिन्ताः शीतवातातपादयः ।  
बन्धनादधिकं मन्ये वनवासमजानताम् ॥ २५ ॥  
  
वनवासमजानतां प्रागननुभूतवतां सुकुमाराणां वनवासं   
बन्धनादधिकं दुःखं मन्ये ॥ २५ ॥  
  
चिन्तामणिर्मया प्राप्त इत्यलं बुद्धवानसि ।  
न लब्धवान्भवान्साधो स्फटिकस्यापि खण्डिकाम् ॥ २६ ॥  
  
खण्डिकां शकलमपि ॥ २६ ॥  
  
इत्येतदङ्ग मणियत्नकथासमानं सम्यङ्मया प्रकथितं तव पद्मनेत्र ।  
तद्बोध्यमेवममलं स्वयमेव बुद्ध्वा यद्वेत्सि तत्परिणतिं नय चित्तकोशे ॥ २७   
॥  
  
उपपातिमणिसाधकचरित्रसाम्यमुपसंहरति-इत्थमिति । अङ्ग हे पद्मनेत्र मया   
इत्येवं तव चरित्रं मणिप्रयत्नकथया समानं सम्यक् प्रकटितं स्फुटीकृतम् ।   
तन्मणिकाचदार्ष्टान्तिकमेवं मदुक्तरीत्या त्वं स्वयमेव विचार्य तत्त्वतो बुद्ध्वा   
सर्वत्यागं तपो वा यदेव चिन्तामणिवदमलं निर्दोषं वेत्सि तदेव स्वचित्तकोशे   
निधाय फलप्राप्तिपर्यन्तां परिणतिं नयेत्यर्थः ॥ २७ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाण० पू० चू०   
चिन्तामणिसाधकवृत्तान्तविवरणं नाम नवतितमः सर्गः ॥ ९० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चिन्तामणिसाधकवृत्तान्तविवरणं नाम नवतितमः सर्गः ॥ ९० ॥  
  
# ०९१
एकनवतितमः सर्गः ९१  
  
चूडालोवाच ।  
  
इदानीं राजशार्दूल वस्तुसम्प्रतिपत्तये ।  
शृणु विन्ध्येभवृत्तान्तविवृतिं स्मयकारिणीम् ॥ १ ॥  
  
इह विन्ध्येभवृत्तान्तदार्ष्टान्तिकमुदीर्यते ।  
कुम्भेन राज्ञश्चरितं बोधान्तत्यागसिद्धये ॥  
  
वस्तुनस्तत्त्वस्य सम्यक् प्रतिपत्तये बोधाय । स्मयो विस्मयस्तत्कारिणीम् ॥ १ ॥  
  
योऽसौ विन्ध्यवने हस्ती सोऽस्मिन्भूमितले भवान् ।  
यौ वैराग्यविवेकौ तौ द्वौ तस्य दशनौ सितौ ॥ २ ॥  
  
यौ तस्य द्वौ दशनौ तौ वैराग्यविवेकाख्यावित्यन्वयः ॥ २ ॥  
  
यश्चासौ वारणाक्रान्तितत्परो हस्तिपः स्थितः ।  
तदज्ञानं तवाक्रान्तितत्परं तव दुःखदम् ॥ ३ ॥  
  
अतिशक्तोऽप्यशक्तेन दुःखाद्दुःखं भयाद्भयम् ।  
हस्ती हस्तिपकेनेव राजन्मौर्ख्येण नीयसे ॥ ४ ॥  
  
अतिशक्तो बलवानपि त्वमशक्तेन दुर्बलेनापि मौर्ख्येण दुःखाद्दुःखं   
भयाद्भयं नीयसे ॥ ४ ॥  
  
यल्लोहवज्रसारेण वारणः परियन्त्रितः ।  
तदाशापाशजालेन भवानापदमावृतः ॥ ५ ॥  
  
स बद्धो लोहजालेनेत्युक्तिं प्रकटयति-यदिति । परितो यन्त्रितो बद्ध इति यत् । भवान्   
पादावभिव्याप्येत्यापदमावृतः । राज्यपालनकाले तदित्यर्थः ॥ ५ ॥  
  
आशा हि लोहरज्जुभ्यो विषमा विपुला दृढा ।  
कालेन क्षीयते लोहं तृष्णा तु परिवर्धते ॥ ६ ॥  
  
यद्द्वन्द्वं प्रेक्षते वैरी गजमारादलक्षितः ।  
प्रेक्षते त्वां तदज्ञानं क्रीडार्थं बद्धमेककम् ॥ ७ ॥  
  
रिपौ हस्तिपके दूरादपश्यतीत्यनेन सूचितं तद्दर्शनमुदाहरति-यदिति । द्वन्द्वे   
रहस्ये । अज्ञानस्य चेतनत्वमारोप्य वादोऽयम् ॥ ७ ॥  
  
यद्बभञ्ज गजः शत्रोः शृङ्खलाजालबन्धनम् ।  
तत्तत्याज भवान्भोगभूमिं राज्यमकण्टकम् ॥ ८ ॥  
  
दन्तभ्यां यत्नतस्ताभ्यामित्युक्तेस्तात्पर्यमाह-यदिति ॥ ८ ॥  
  
कदाचित्सुकरं शस्त्रशृङ्खलाबन्धभेदनम् ।  
न त्वस्य मनसः साधो भोगाशाविनिवारणम् ॥ ९ ॥  
  
यदिभे पाटयत्युच्चैर्बन्धं हस्तिपकोऽपतत् ।  
त्वयि त्यजति तद्राज्यमज्ञानं पतितं कृतम् ॥ १० ॥  
  
स पतन्पादपद्माभ्यामप्राप्य करिणः शिरः । पपातोर्व्यामिति यदुक्तं   
तदप्यज्ञाने दर्शयति-यदिभे इति । पतितं यथा भवति तथा कृतं त्वया   
पातितमिव जर्जरीकृतमित्यर्थः ॥ १० ॥  
  
यदा विरक्तः पुरुषो भोगाशां त्यक्तुमिच्छति ।  
तदा प्रकम्पतेऽज्ञानं छेद्ये वृक्षे पिशाचवत् ॥ ११ ॥  
  
तदेव स्पष्टयति-यदेति ॥ ११ ॥  
  
यदा विवेकी पुरुषो भोगान्सन्त्यज्य तिष्ठति ।  
तदा पलायतेऽज्ञानं छिन्ने वृक्षे पिशाचवत् ॥ १२ ॥  
  
भोगौघे नूनमुन्मुक्ते पतत्यज्ञानसंस्थितिः ।  
पादपे क्रकचच्छिन्ने कुलायस्तद्गतो यथा ॥ १३ ॥  
  
यदा वनं प्रयातस्त्वं तदाऽज्ञानं क्षतं त्वया ।  
पतितं सन्न निहतं मनस्त्यागमहासिना ॥ १४ ॥  
  
क्षतं शिथिलीभूतमपि मनस्त्यागतत्त्वज्ञानेन निर्मनस्कता तल्लक्षणेन महासिना   
न निहतं तदानीमेव ते चूडालोक्तिश्रवणात्तत्त्वबोधावसरोऽभूदिति भावः ॥ १४ ॥  
  
तेन भूयः समुत्थाय स्मृत्वा परिभवं कृतम् ।  
तपःप्रपञ्चखातेऽस्मिन्गहने त्वं नियोजितः ॥ १५ ॥  
  
तेन त्वदुपेक्षिताज्ञानेन ॥ १५ ॥  
  
तदैवाघातयिष्यस्त्वं यद्यज्ञानं तथागतम् ।  
राज्यत्यागविधौ तत्त्वां नाहनिष्यत्क्षयं गतम् ॥ १६ ॥  
  
राज्यत्यागविधौ तदैव तथागतं पतितमज्ञानं यद्यघातयिष्यस्तत्तदैव क्षयं   
गतं सत्त्वां तपःखातपातेन नाहनिष्यदित्यर्थः ॥ १६ ॥  
  
यत्खातवलयस्तेन वैरिणा हस्तिनः कृतः ।  
तत्तपोदुःखमखिलमज्ञानेन तवार्पितम् ॥ १७ ॥  
  
सखातवलयं चक्रे इत्युक्तेस्तात्पर्यमाह-यदिति ॥ १७ ॥  
  
या तस्य राजराजश्रीर्गजारेर्नृपसत्तम ।  
सा त्ववज्ञाननृपतेश्चिन्ताभ्यन्तरचारिणी ॥ १८ ॥  
  
परया राजसामग्र्या गजलम्पटभूमयेत्यत्रोक्तां राजसामग्रीं स्फुटयति-या   
तस्येति । तस्य गजारेर्हस्तिपकस्य राजप्रयुक्ता श्रीः खातसामग्री सम्पत् या उक्ता सा तु   
अवज्ञानं विचारानादरस्तल्लक्षणस्य हस्तिपकनृपतेः अभ्यन्तरचारिणी   
अन्तरङ्गैश्वर्यभूता । चिन्तैव ह्यविवेकस्य सर्वस्वमिति भावः ॥ १८ ॥  
  
त्वं गजेन्द्रस्त्वयं साधो दीर्घे वनेऽगजोऽपि सन् ।  
अज्ञानवैरिणा तेन निक्षिप्तस्तरसाभितः ॥ १९ ॥  
  
हे साधो त्वमगजोऽपि सन्नयमुक्तविवेकसम्पन्नो गजेन्द्रः अनेनाज्ञानलक्षणेन   
वैरिणा अभितः खाते तरसा निक्षिप्तः ॥ १९ ॥  
  
यत्खातवलयो बाललताभिरवगुण्ठितः ।  
आवृतं तत्तपोदुःखमीषत्सज्जनवृत्तिभिः ॥ २० ॥  
  
उपर्यस्थगयद्बाललतौघेन स तं शठः इत्यस्य तात्पर्यं स्फुटयति-यदिति ।   
सज्जनवृत्तिभिः शान्तिक्षान्त्यादिगुणैः साधुजनसमागमैश्च ईषदावृतम् ॥ २० ॥  
  
इत्यद्यापि तपःखाते दुःखे ह्यस्मिन्सुदारुणे ।  
स्थितोऽसि पातालतले नृप बद्धो यथा बलिः ॥ २१ ॥  
  
इति भूयो दृढं बद्धस्तेन हस्तिपकेन सः । तिष्ठत्यद्यापि दुःखेन भूसद्मनि   
यथा बलिः इत्युपसंहारस्य तात्पर्यं वर्णयन्नुपसंहरति-इत्यद्यापीति ॥ २१ ॥  
  
गजस्त्वमाशा निगडानि वैरी मोहो निखातः पुनरुग्रबन्धः ।  
महीतलं विन्ध्य उदन्त इत्थं त्वदीय उक्तः कुरु यत्करोषि ॥ २२ ॥  
  
उक्तमनुक्तं च पिण्डीकृत्याह-गज इति । त्वं गजः । आशास्तव निगडानि । मोहो   
वैरी हस्तिपकः । उग्रे तपसि निर्बन्ध एव निखातः महीतलं विन्ध्यः । इत्थं त्वदीय   
उदन्तो वृत्तान्तो मया हस्तिकाख्यानेनोक्तः । एवं परिज्ञाय तपःखातादुद्गम्य   
तस्य रिपोर्नाशाय यत्करोषि तत्कुरु मा विलम्बस्वेत्यर्थः ॥ २२ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० चू०   
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥  
  
  
# ०९२
द्विनवतितमः सर्गः ९२  
  
चूडालोवाच ।  
  
यदुक्तं नयशालिन्या तया विदितवेद्यया ।  
तदा चूडालया ज्ञानं तत्कस्मान्नोररीकृतम् ॥ १ ॥  
  
इह कुम्भवचः श्रुत्वा सर्वत्यागपरो नृपः ।  
त्यक्त्वा वनादिवह्नौ स्वं सर्वं भाण्डमदीदहत् ॥   
  
यदा त्वं वनं प्रस्थितस्तदैवाज्ञानं पतितं सन्न निहतमिति त्वयोक्तं तत्र   
तदानीं मम मनस्त्यागोपायः केनोपदिष्टो यो मयोपेक्षित इति राजशङ्कां   
वितर्कयन्ती चूडालोवाच-यदुक्तमिति ॥ १ ॥  
  
सा हि तत्त्वविदां मुख्या यद्यद्वक्ति करोति च ।  
तत्सर्वं सत्यमेवाङ्ग तदनुष्ठेयमादरात् ॥ २ ॥  
  
तस्या अतत्त्ववित्त्वानृतवादिनीत्वादिशङ्कां वारयति-सा हीति । अनुष्ठेयमभूदिति   
शेषः ॥ २ ॥  
  
अथ चेद्वचनं तस्यास्त्वया नानुष्ठितं नृप ।  
तत्सर्वसम्परित्यागः कस्मान्न निपुणीकृतः ॥ ३ ॥  
  
यदि आत्मबुद्ध्या चिरं जीवेद्गुरुबुद्ध्या विशेषतः । परबुद्धिर्विनाशाय स्त्रीबुद्धिः   
प्रलयङ्करी इति वचनात्स्त्रीबुद्धिमुपेक्ष्यात्मबुद्धिनिश्चितं सर्वत्यागमेव   
वह्वमंस्थास्तर्हि स एव त्वया कुतो न स्थिरीकृत इत्याह-अथ चेदिति ॥ ३ ॥  
  
शिखिध्वज उवाच ।  
  
राज्यं त्यक्तं गृहं त्यक्तं देशस्त्यक्तस्तथाविधः ।  
दारास्त्यक्तास्तथाप्यङ्ग सर्वत्यागो न किं कृतः ॥ ४ ॥  
  
राज्यादिपरित्यागमात्रेण सिद्धः सर्वपरित्यागः साधो संसाध्यतस्तव ।   
खर्वीकृतजगद्भूतिर्विद्या स्वात्मोदयस्तथा इति त्वयैवोक्तम् । न च मया त्यक्तं   
राज्यादि पुनः स्वीकृतम् । तत्कथं मया सर्वत्यागो न निपुणीकृत इति शिखिध्वजः   
पृच्छति-राज्यमिति ॥ ४ ॥  
  
चूडालोवाच ।  
  
धनं दारा गृहं राज्यं भूमिश्छत्रं च बान्धवाः ।  
इति सर्वं न ते राजन्सर्वत्यागो हि कस्तव ॥ ५ ॥  
  
केवलं सर्वसन्त्यागे शेषिताहम्मतिस्त्वया इति मया प्रागुक्तमेवास्योत्तरम् ।   
विवेकाभावात्त्वसौ न प्रतिपन्नस्तदयं वनाश्रमकुटीकमण्डल्वादिपरिग्रहशेषेपि   
निःशेषं त्याजिते कथञ्चिद्विवेकं प्राप्याहङ्कारग्रन्थिं परित्यज्य पूर्णो   
भविष्यतीति मन्यमाना शनैस्तद्बुद्धिं विचारभवतारयन्ती गूढाभिसन्धिनैव   
चूडालोवाच-धनमिति । यत्स्वसम्बन्धि सर्व च तत्त्यागे सर्वत्यागः सिद्ध्येत् । न च   
राज्यादयस्ते स्वसम्बन्धिनः सर्व वा । अहङ्कारो हि राज्यादिकं ममेति   
कल्पयंस्तत्स्वामितां मन्यते न त्वात्मेति प्रप्त्यभावान्न सर्वत्यागस्तव सिद्ध इति   
भावः ॥ ५ ॥  
  
तवास्त्येवापरित्यक्तः सर्वस्माद्भाग उत्तमः ।  
तं परित्यज्य निःशेषमायास्यसि विशोकताम् ॥ ६ ॥  
  
यद्यहङ्कारे तादात्म्यारोपादात्मा राज्यादिस्वामितां प्रतिपन्न इत्युच्येत तर्हि   
तत्त्यागादेव राज्यादित्यागः सिद्ध्येन्नान्यथा । स च त्वया न त्यक्त इत्याशयेनाह##-  
  
शिखिध्वज उवाच ।  
  
राज्यं चेन्मम नो सर्वं तत्सर्वं वनमेव मे ।  
शैलवृक्षादिगुल्माढ्यं तदप्येतत्त्यजाम्यहम् ॥ ७ ॥  
  
श्रीवसिष्ठ उवाच ।  
  
इति राम वदन्नेव कुम्भवाक्यप्रणोदितः ।  
निमेषान्तरमात्रेण वशी वीरः शिखिध्वजः ॥ ८ ॥  
  
उक्ताशयमप्रतिपद्यमानः पूर्वं परित्यक्तत्वादेव राज्यादौ तवेदानीं   
राज्यादिसम्बन्धो नास्तीति न त्यागार्हता । शैलवृक्षादीनां त्विदानीं परिग्रहान्न   
तत्त्यागमन्तरेण तव सर्वत्यागसिद्धिरित्यस्याशय इति मन्यमानः शिखिध्वज   
उवाच-राज्यमिति । एवमग्रेऽपि राज्ञस्तात्पर्यभेदभ्रम ऊह्यः ॥ ७ ॥ ८ ॥  
  
प्रममार्ज वनास्थां तां कृतः सुदृढनिश्चयः ।  
प्रावृडोघस्तटगतां रजोलेखाभिवात्मना ॥ ९ ॥  
  
प्रावृडोवो वर्षाप्रवाहः । रजोलेखां पांसुराजिमिव ॥ ९ ॥  
  
शिखिध्वज उवाच ।  
  
सवृक्षाद्रिवनश्वभ्राद्विपिनादपि वासना ।  
परित्यक्ता मया नूनं परित्यागः स्थितो मम ॥ १० ॥  
  
वासनाममता परित्यक्ता तेन मम त्यागः स्थितः सम्पन्नः ॥ १० ॥  
  
कुम्भ उवाच ।  
  
अद्रेस्तटं वनं श्वभ्रं सलिलं पादपस्थलम् ।  
इत्यादि तव नो सर्वं सर्वत्यागः कथं तव ॥ ११ ॥  
  
कुम्भाशयः पूर्ववत् ॥ ११ ॥  
  
तवास्त्येवापरित्यक्तः सर्वस्माद्भाग उत्तमः ।  
तं परित्यज्य निःशेषं परामायास्यशोकताम् ॥ १२ ॥  
  
शिखिध्वज उवाच ।  
  
एतच्चेन्मम नो सर्वं तत्सर्वं स्वाश्रमो मम ।  
वापीस्थलोटजयुतस्तमेवाशु त्यजाम्यहम् ॥ १३ ॥  
  
त्यागाद्वनादि तव नो रीत्या त्वं स्वयमेव विचार्य तत्त्वतो बुद्ध्वा सर्वत्यागं तपो वा   
यदेव चिन्तामणिवदमलं निर्दोषं वेत्सि तदेव स्वचित्तकोशे निधाय   
फलप्राप्तिपर्यन्तां परिणतिं नयेत्यर्थः ॥ २७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चिन्तामणिसाधकवृत्तान्तविवरणं नाम नवतितमः सर्गः ॥ ९० ॥  
  
  
# ०९१
एकनवतितमः सर्गः ९१  
  
चूडालोवाच ।  
  
इदानीं राजशार्दूल वस्तुसम्प्रतिपत्तये ।  
शृणु विन्ध्येभवृत्तान्तविवृतिं स्मयकारिणीम् ॥ १ ॥  
  
इह विन्ध्येभवृत्तान्तदार्ष्टान्तिकमुदीर्यते ।  
कुम्भेन राज्ञश्चरितं बोधान्तत्यागसिद्धये ॥  
  
वस्तुनस्तत्त्वस्य सम्यक् प्रतिपत्तये बोधाय । स्मयो विस्मयस्तत्कारिणीम् ॥ १ ॥  
  
योऽसौ विन्ध्यवने हस्ती सोऽस्मिन्भूमितले भवान् ।  
यौ वैराग्यविवेकौ तौ द्वौ तस्य दशनौ सितौ ॥ २ ॥  
  
यौ तस्य द्वौ दशनौ तौ वैराग्यविवेकाख्यावित्यन्वयः ॥ २ ॥  
  
यश्चासौ वारणाक्रान्तितत्परो हस्तिपः स्थितः ।  
तदज्ञानं तवाक्रान्तितत्परं तव दुःखदम् ॥ ३ ॥  
  
अतिशक्तोऽप्यशक्तेन दुःखाद्दुःखं भयाद्भयम् ।  
हस्ती हस्तिपकेनेव राजन्मौर्ख्येण नीयसे ॥ ४ ॥  
  
अतिशक्तो बलवानपि त्वमशक्तेन दुर्बलेनापि मौर्ख्येण दुःखाद्दुःखं   
भयाद्भयं नीयसे ॥ ४ ॥  
  
यल्लोहवज्रसारेण वारणः परियन्त्रितः ।  
तदाशापाशजालेन भवानापदमावृतः ॥ ५ ॥  
  
स बद्धो लोहजालेनेत्युक्तिं प्रकटयति-यदिति । परितो यन्त्रितो बद्ध इति यत् । भवान्   
पादावभिव्याप्येत्यापदमावृतः । राज्यपलनकाले तदित्यर्थः ॥ ५ ॥  
  
आशा हि लोहरज्जुभ्यो विषमा विपुला दृढा ।  
कालेन क्षीयते लोहं तृष्णा तु परिवर्धते ॥ ६ ॥  
  
यद्द्वन्द्वं प्रेक्षते वैरी गजमारादलक्षितः ।  
प्रेक्षते त्वां तदज्ञानं क्रीडार्थं बद्धमेककम् ॥ ७ ॥  
  
रिपौ हस्तिपके दूरादपश्यतीत्यनेन सूचितं तद्दर्शनमुदाहरति-यदिति । द्वन्द्वे   
रहस्ये । अज्ञानस्य चेतनत्वमारोप्य वादोऽयम् ॥ ७ ॥  
  
यद्बभञ्ज गजः शत्रोः शृङ्खलाजालबन्धनम् ।  
तत्तत्याज भवान्भोगभूमिं राज्यमकण्टकम् ॥ ८ ॥  
  
दन्तभ्यां यत्नतस्ताभ्यामित्युक्तेस्तात्पर्यमाह-यदिति ॥ ८ ॥  
  
कदाचित्सुकरं शस्त्रशृङ्खलाबन्धभेदनम् ।  
न त्वस्य मनसः साधो भोगाशाविनिवारणम् ॥ ९ ॥  
  
यदिभे पाटयत्युच्चैर्बन्धं हस्तिपकोऽपतत् ।  
त्वयि त्यजति तद्राज्यमज्ञानं पतितं कृतम् ॥ १० ॥  
  
स पतन्पादपद्माभ्यामप्राप्य करिणः शिरः । पपातोर्व्यामिति यदुक्तं   
तदप्यज्ञाने दर्शयति-यदिभे इति । पतितं यथा भवति तथा कृतं त्वया   
पातितमिव जर्जरीकृतमित्यर्थः ॥ १० ॥  
  
यदा विरक्तः पुरुषो भोगाशां त्यक्तुमिच्छति ।  
तदा प्रकम्पतेऽज्ञानं छेद्ये वृक्षे पिशाचवत् ॥ ११ ॥  
  
तदेव स्पष्टयति-यदेति ॥ ११ ॥  
  
यदा विवेकी पुरुषो भोगान्सन्त्यज्य तिष्ठति ।  
तदा पलायतेऽज्ञानं छिन्ने वृक्षे पिशाचवत् ॥ १२ ॥  
  
भोगौघे नूनमुन्मुक्ते पतत्यज्ञानसंस्थितिः ।  
पादपे क्रकचच्छिन्ने कुलायस्तद्गतो यथा ॥ १३ ॥  
  
यदा वनं प्रयातस्त्वं तदाऽज्ञानं क्षतं त्वया ।  
पतितं सन्न निहतं मनस्त्यागमहासिना ॥ १४ ॥  
  
क्षतं शिथिलीभूतमपि मनस्त्यागतत्त्वज्ञानेन निर्मनस्कता तल्लक्षणेन महासिना   
न निहतं तदानीमेव ते चूडालोक्तिश्रवणात्तत्त्वबोधावसरोऽभूदिति भावः ॥ १४ ॥  
  
तेन भूयः समुत्थाय स्मृत्वा परिभवं कृतम् ।  
तपःप्रपञ्चखातेऽस्मिन्गहने त्वं नियोजितः ॥ १५ ॥  
  
तेन त्वदुपेक्षिताज्ञानेन ॥ १५ ॥  
  
तदैवाघातयिष्यस्त्वं यद्यज्ञानं तथागतम् ।  
राज्यत्यागविधौ तत्त्वां नाहनिष्यत्क्षयं गतम् ॥ १६ ॥  
  
राज्यत्यागविधौ तदैव तथागतं पतितमज्ञानं यद्यघातयिष्यस्तत्तदैव क्षयं   
गतं सत्त्वां तपःखातपातेन नाहनिष्यदित्यर्थः ॥ १६ ॥  
  
यत्खातवलयस्तेन वैरिणा हस्तिनः कृतः ।  
तत्तपोदुःखमखिलमज्ञानेन तवार्पितम् ॥ १७ ॥  
  
सखातवलयं चक्रे इत्युक्तेस्तात्पर्यमाह-यदिति ॥ १७ ॥  
  
या तस्य राजराजश्रीर्गजारेर्नृपसत्तम ।  
सा त्ववज्ञाननृपतेश्चिन्ताभ्यन्तरचारिणी ॥ १८ ॥  
  
परया राजसामग्र्या गजलम्पटभूमयेत्यत्रोक्तां राजसामग्रीं स्फुटयति-या   
तस्येति । तस्य गजारेर्हस्तिपकस्य राजप्रयुक्ता श्रीःखातसामग्री सम्पत् या उक्ता सा तु   
अवज्ञानं विचारानादरस्तल्लक्षणस्य हस्तिपकनृपतेः अभ्यन्तरचारिणी   
अन्तरङ्गैश्वर्यभूता । चिन्तैव ह्यविवेकस्य सर्वस्वमिति भावः ॥ १८ ॥  
  
त्वं गजेन्द्रस्त्वयं साधो दीर्घे वनेऽगजोऽपि सन् ।  
अज्ञानवैरिणा तेन निक्षिप्तस्तरसाभितः ॥ १९ ॥  
  
हे साधो त्वमगजोऽपि सन्नयमुक्तविवेकसम्पन्नो गजेन्द्रः अनेनाज्ञानलक्षणेन   
वैरिणा अभितः खाते तरसा निक्षिप्तः ॥ १९ ॥  
  
यत्ख्नातवलयो बाललताभिरवगुण्ठितः ।  
आवृतं तत्तपोदुःखमीषत्सज्जनवृत्तिभिः ॥ २० ॥  
  
उपर्यस्थगयद्बाललतौघेन स तं शठः इत्यस्य तात्पर्यं स्फुटयति-यदिति ।   
सज्जनवृत्तिभिः शान्तिक्षान्त्यादिगुणैः साधुजनसमागमैश्च ईषदावृतम् ॥ २० ॥  
  
इत्यद्यापि तपःखाते दुःखे ह्यस्मिन्सुदारुणे ।  
स्थितोऽसि पातालतले नृप बद्धो यथा बलिः ॥ २१ ॥  
  
इति भूयो दृढं बद्धस्तेन हस्तिपकेन सः । तिष्ठत्यद्यापि दुःखेन भूसद्मनि   
यथा बलिः इत्युपसंहारस्य तात्पर्यं वर्णयन्नुपसंहरति-इत्यद्यापीति ॥ २१ ॥  
  
गजस्त्वमाशा निगडानि वैरी मोहो निखातः पुनरुग्रबन्धः ।  
महीतलं विन्ध्य उदन्त इत्थं त्वदीय उक्तः कुरु यत्करोषि ॥ २२ ॥  
  
उक्तमनुक्तं च पिण्डीकृत्याह-गज इति । त्वं गजः । आशास्तव निगडानि । मोहो   
वरी हस्तिपकः । उग्रे तपसि निर्बन्ध एव निखातः । महीतलं विन्ध्यः । इत्थं तवदीय   
उदन्तो वृत्तान्तो मया हस्तिकाख्यानेनोक्तः । एवं परिज्ञाय तपःखातादुद्गम्य   
तस्य रिपोर्नाशाय यत्करोषि तत्कुरु मा विलम्बस्वेत्यर्थः ॥ २२ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० चू०   
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥  
  
# ०९२
द्विनवतितमः सर्गः ९२  
  
चूडालोवाच ।  
  
यदुक्तं नयशालिन्या तया विदितवेद्यया ।  
तदा चूडालया ज्ञानं तत्कस्मान्नोररीकृतम् ॥ १ ॥  
  
इह कुम्भवचः श्रुत्वा सर्वत्यागपरो नृपः ।  
त्यक्त्वा वनादिवह्नौ स्वं सर्वं भाण्डमदीदहत् ॥   
  
यदा त्वं वनं प्रस्थितस्तदैवाज्ञानं पतितं सन्न निहतमिति त्वयोक्तं तत्र इदानीं   
मम मनस्त्यागोपायः केनोपदिष्टो यो मयोपेक्षित इति राजशङ्कां वितर्कयन्ती   
चूडालोवाच-यदुक्तमिति ॥ १ ॥  
  
सा हि तत्त्वविदां मुख्या यद्यद्वक्ति करोति च ।  
तत्सर्वं सत्यमेवाङ्ग तदनुष्ठेयमादरात् ॥ २ ॥  
  
तस्या अतत्त्ववित्त्वानृतवादिनीत्वादिशङ्कां वारयति-सा हीति । अनुष्ठेयमभूदिति   
शेषः ॥ २ ॥  
  
अथ चेद्वचनं तस्यास्त्वया नानुष्ठितं नृप ।  
तत्सर्वसम्परित्यागः कस्मान्न निपुणीकृतः ॥ ३ ॥  
  
यदि आत्मबुद्ध्या चिरं जीवेद्गुरुबुद्ध्या विशेषतः । परबुद्धिर्विनाशाय स्त्रीबुद्धिः   
प्रलयङ्करी इति वचनात्स्त्रीबुद्धिमुपेक्ष्यात्मबुद्धिनिश्चितं सर्वत्यागमेव   
बह्वमंस्थास्तर्हि स एव त्वया कुतो न स्थिरीकृत इत्याह-अथ चेदिति ॥ ३ ॥  
  
शिखिध्वज उवाच ।  
  
राज्यं त्यक्तं गृहं त्यक्तं देशस्त्यक्तस्तथाविधः ।  
दारास्त्यक्तास्तथाप्यङ्ग सर्वत्यागो न किं कृतः ॥ ४ ॥  
  
राज्यादिपरित्यागमात्रेण सिद्धः सर्वपरित्यागः साधो संसाध्यतस्तव ।   
खर्वीकृतजगद्भूतिर्विद्या स्वात्मोदयस्तथा इति त्वयैवोक्तम् । न च मया त्यक्तं   
राज्यादि पुनः स्वीकृतम् । तत्कथं मया सर्वत्यागो न निपुणीकृत इति शिखिध्वजः   
पृच्छति-राज्यमिति ॥ ४ ॥  
  
चूडालोवाच ।  
  
धनं दारा गृहं राज्यं भूमिश्छत्रं च बान्धवाः ।  
इति सर्वं न ते राजन्सर्वत्यागो हि कस्तव ॥ ५ ॥  
  
केवलं सर्वसन्त्यागे शेषिताहम्मतिस्त्वया इति मया प्रागुक्तमेवास्योत्तरम् ।   
विवेकाभावात्त्वसौ न प्रतिपन्नस्तदयं वनाश्रमकुटीकमण्डल्वादिपरिग्रहशेषेपि   
निःशेषं त्याजिते कथञ्चिद्विवेकं प्राप्याहङ्कारग्रन्थिं परित्यज्य पूर्णो   
भविष्यतीति मन्यमाना शनैस्तद्बुद्धिं विचारभवतारयन्ती गूढाभिसन्धिनैव   
चूडालोवाच-धनमिति । यत्स्वसम्बन्धि सर्व च तत्त्यागे सर्वत्यागः सिद्ध्येत् । न च   
राज्यादयस्ते स्वसम्बन्धिनः सर्व वा । अहङ्कारो हि राज्यादिकं ममेति   
कल्पयंस्तत्स्वामितां मन्यते न त्वात्मेति प्राप्त्यभावान्न सर्वत्यागस्तव सिद्ध इति   
भावः ॥ ५ ॥  
  
तवास्त्येवापरित्यक्तः सर्वस्माद्भाग उत्तमः ।  
तं परित्यज्य निःशेषमायास्यसि विशोकताम् ॥ ६ ॥  
  
यद्यहङ्कारे तादात्म्यारोपादात्मा राज्यादिस्वामितां प्रतिपन्न इत्युच्येत तर्हि   
तत्त्यागादेव राज्यादित्यागः सिद्ध्येन्नान्यथा । स च त्वया न त्यक्त इत्याशयेनाह##-  
  
शिखिध्वज उवाच ।  
  
राज्यं चेन्मम नो सर्वं तत्सर्वं वनमेव मे ।  
शैलवृक्षादिगुल्माढ्यं तदप्येतत्त्यजाम्यहम् ॥ ७ ॥  
  
उक्ताशयमप्रतिपद्यमानः पूर्वं परित्यक्तत्वादेव राज्यादौ तवेदानीं   
राज्यादिसम्बन्धो नास्तीति न त्यागार्हता । शैलवृक्षादीनां त्विदानीं परिग्रहान्न   
तत्त्यागमन्तरेण तव सर्वत्यागसिद्धिरित्यस्याशय इति मन्यमानः शिखिध्वज   
उवाच-राज्यमिति । एवमग्रेऽपि राज्ञस्तात्पर्यभेदभ्रम ऊह्यः ॥ ७ ॥  
  
श्रीवसिष्ठ उवाच ।  
  
इति राम वदन्नेव कुम्भवाक्यप्रणोदितः ।  
निमेषान्तरमात्रेण वशी वीरः शिखिध्वजः ॥ ८ ॥  
  
प्रममार्ज वनास्थां तां कृतः सुदृढनिश्चयः ।  
प्रावृडोघस्तटगतां रजोलेखामिवात्मना ॥ ९ ॥  
  
प्रावृर्डोर्वो वर्षाप्रवाहः । रजोलेखां पांसुराजिमिव ॥ ९ ॥  
  
शिखिध्वज उवाच ।  
  
सवृक्षाद्रिवनश्वभ्राद्विपिनादपि वासना ।  
परित्यक्ता मया नूनं परित्यागः स्थितो मम ॥ १० ॥  
  
वासनाममता परित्यक्ता तेन मम त्यागः स्थितः सम्पन्नः ॥ १० ॥  
  
कुम्भ उवाच ।  
  
अद्रेस्तटं वनं श्वभ्रं सलिलं पादपस्थलम् ।  
इत्यादि तव नो सर्वं सर्वत्यागः कथं तव ॥ ११ ॥  
  
कुम्भाशयः पूर्ववत् ॥ ११ ॥  
  
तवास्त्येवापरित्यक्तः सर्वस्माद्भाग उत्तमः ।  
तं परित्यज्य निःशेषं परामायास्यशोकताम् ॥ १२ ॥  
  
शिखिध्वज उवाच ।  
  
एतच्चेन्मम नो सर्वं तत्सर्वं स्वाश्रमो मम ।  
वापीस्थलोटजयुतस्तमेवाशु त्यजाम्यहम् ॥ १३ ॥  
  
त्यागाद्वनादि तव नो सर्वमित्यस्तु नाम तथापि तवाश्रमसद्भावात्कथं   
सर्वत्यागः सिद्ध इति मामाहेति मन्यमानः शिखिध्वज उवाच-एतच्चेदिति ।   
अप्यर्थक एवकारः ॥ १३ ॥  
  
श्रीवसिष्ठ उवाच ।  
  
इति राम वदन्नेव कुम्भवाक्यप्रबोधितः ।  
निमेषध्यानमात्रेण वशी वीरः शिखिध्वजः ॥ १४ ॥  
  
प्रममार्जाश्रमास्थां तां संविदा शुद्धया हृदि ।  
स्फुरन्तीं स्फुरणेनैव रजोलेखामिवानिलः ॥ १५ ॥  
  
आश्रमे आस्थां ममतां प्रममार्ज ॥ १५ ॥  
  
शिखिध्वज उवाच ।  
  
स वृक्षोटजवीरुत्काद्वासना स्वाश्रमादपि ।  
परित्यक्ता मया नूनं सर्वत्यागः स्थितो मम ॥ १६ ॥  
  
कुम्भ उवाच ।  
  
वृक्षो वापी स्थलं गुल्ममुटजं व्रततीवृतिः ।  
इति किञ्चिन्न ते सर्वं सर्वत्यागः कुतस्तव ॥ १७ ॥  
  
कुम्भाशयो राजाशयश्च प्राग्वत् ॥ १७ ॥  
  
तवास्त्यन्योऽपरित्यक्तः सर्वस्माद्भाग उत्तमः ।  
तं परित्यज्य निःशेषं परामायास्यशिकताम् ॥ १८ ॥  
  
शिखिध्वज उवाच ।  
  
एतच्चेन्मम नो सर्वं तत्सर्वं भाजनादि मे ।  
चर्मकुड्यकुटीरादि तत्तावत्सन्त्यजाम्यहम् ॥ १९ ॥  
  
कुड्यानि भित्तयः । अल्पा कुटी कुटीरः ॥ १९ ॥  
  
श्रीवसिष्ठ उवाच ।  
  
इत्युक्त्वा स समुत्तस्थावविक्षुब्धमतिः शमी ।  
विष्टरादवदातात्मा शृङ्गादिव शरद्घनः ॥ २० ॥  
  
विष्टरादासनात् । वृक्षासनयोर्विष्टरः इति षत्वम् । अवदातात्मा शुद्धचित्तः ॥ २० ॥  
  
कुम्भस्त्वालोकयन्नेव तत्क्रियाः सस्मितः स्वयम् ।  
आसने लोककार्येषु स्वस्पन्दन इवांशुमान् ॥ २१ ॥  
  
अंशुमान् सूर्यः स्वस्य स्पन्दने रथे इवासने आलोकयन्नेव स्थित इति शेषः ॥ २१ ॥  
  
यत्करोति करोत्वेतदस्यैतत्पावनं परम् ।  
इति तूष्णीं स्थितः कुम्भः शिखिध्वजमवैक्षत ॥ २२ ॥  
  
शिखिध्वजस्तु तत्सर्वं भाण्डोपस्करमाश्रमात् ।  
एकत्रैवानयामास भुवो वार्यब्धिभूरिव ॥ २३ ॥  
  
अब्धिभूः समुद्गोदरनिम्नभूमिरुन्नतभुवो वृष्टिनद्यादिवारि यथा एकत्रानयति   
तद्वत् ॥ २३ ॥  
  
तत्संस्थाप्येन्धनैः शुष्कैर्ज्वालयामास पावकम् ।  
करैः सञ्चारवानर्कः सूर्यकान्तपदं यथा ॥ २४ ॥  
  
करैः किरणैः सञ्चारवान् सङ्क्रान्तोऽर्को यथा सूर्यकान्तशिलास्थानपावकं   
ज्वालयति तद्वत् । अणौ ज्वलेरकर्मकत्वाण्णौ कर्तुः पावकस्य कर्मता ।   
भाण्डोपस्करस्यापि तत्फलभस्मीभावाश्रयत्वात्कर्मता विवक्षिता ।   
ज्वलेर्मित्त्वविकल्पादुपधाह्रस्वाभावः ॥ २४ ॥  
  
भाण्डोपस्करजालं तदग्नौ त्यक्त्वा विवेश सः ।  
ध्वंसिकायं जगद्धुत्वा मेरुशृङ्गे यथा रविः ॥ २५ ॥  
  
विवेश बृस्यामिति शेषः । ध्वंसिका मन्वन्तरसन्धिप्रलयस्तत्र यथा रविः   
स्वप्रदीपितेऽग्नौ जगद्धुत्वा मेरुशृङ्गे उपविशति तद्वत् ॥ २५ ॥  
  
एतावन्तं मया कालं वृत्ता यत्त्वं पतिप्रिये ।  
अजातबुद्धिभेदेन तेनैव कृतमस्तु ते ॥ २६ ॥  
  
इदानीमक्षमालां त्यक्तुकामः कृतोपकारविवरणदोषं परिहरंस्तामाह##-  
स्वार्थसाधनबुद्धेर्भेद उच्छेदो यस्य तथाविधेन मया त्वं यत् एतावन्तं कालं   
वृत्ता परिवर्तनश्रमं प्रापिता तेनैव ते तव मत्सेवनं कृतं पर्याप्तमस्तु ॥ २६   
॥  
  
भ्रान्तौ तु विनिवर्तिन्यां नाधुनोपकरोषि माम् ।  
मन्त्राटव्यां चिरं भ्रान्तं विहृतं कार्यवर्त्मसु ॥ २७ ॥  
  
अधुना तु तपोजपादिकर्तव्यताभ्रान्तौ विनिव्र्तिन्यामपगतायां सत्यां मां   
नोपकरोषि अतो न त्वां श्रमेण योजयामीति विश्राम्येत्यर्थः । अहमपि त्वया सह   
जपभ्रमेण नानामन्त्राटवीषु भ्रान्तः सम्प्रति विश्रमिष्यामीत्याह##-  
॥ २७ ॥  
  
दृष्टानि धर्मस्थानानि विश्राम्याम्यधुना सखि ।  
इत्यक्षमालां ज्वलने चिक्षेपोक्त्वा शिखिध्वजः ॥ २८ ॥  
  
धर्मस्थानानि तपोवनसिद्धिक्षेत्रादीनि ॥ २८ ॥  
  
कल्पान्ताग्नाविव व्योम तारालीं पवनोऽमलाम् ।  
मया नरमृगेण त्वं चिरं वनमृगाच्च्युतम् ॥ २९ ॥  
  
यथा पवनः कल्पान्ताग्नौ व्योम्नस्तारालीं नक्षत्रमालां क्षिपति तद्वत् ।   
अनेनाक्षमाला स्फाटिकीति गम्यते । मृगाजिनं प्रत्याह-मयेति ॥ २९ ॥  
  
अबोधेन धृतं बृस्यामिदमेव मृगाजिनम् ।  
इदानीं गच्छ तुच्छाय पन्थानः सन्तु ते शिवाः ॥ ३० ॥  
  
वृस्यां कुशासने । इदमेव तवोपकृतमस्त्विति शेषः । तुच्छाय   
मूलकारणमायास्वभावाय । पन्थानः अवान्तरकारणप्रविलयलक्षणा मार्गाः ॥   
३० ॥  
  
वह्निना व्योमतां गच्छ सतारं व्योम ते समम् ।  
तद्बृस्यङ्गात्कराभ्यां स धृत्वा चर्माजहाविति ॥ ३१ ॥  
  
सतारं व्योम ते सममित्युक्त्या पृषतस्य तच्चर्म शुक्लबिन्दुचित्रमिति गम्यते । तस्य   
हि सतारव्योमताप्राप्तिरनुरूपैवेति ॥ ३१ ॥  
  
नृपोऽग्नावम्बुधेर्वातो दववह्नाविवाचलात् ।  
महावृत्तेन भवता त्वया वारि धृतं मम ॥ ३२ ॥  
  
नृप इत्युक्त्वा बृस्यङ्गाच्चर्माकृष्य कराभ्यामग्नौ जहाविति पूर्वत्रान्वयः ।   
यथा प्रलयवातः अचलानम्बुधेराकृष्य दववह्नौ त्यजति तद्वत् । इदानीं   
कमण्डलुं त्यक्तुकामः कृतज्ञताख्यापनाय प्रशंसति##-  
शतृप्रत्ययान्तोऽयं भवच्छब्दः ॥ ३२ ॥  
  
साधो कमण्डलो सम्यङ् न ते प्रतिकृतं कृतम् ।  
सौहृदस्य मनोज्ञस्य सौजन्यस्यस्थिरस्य च ॥ ३३ ॥  
  
प्रतिकृतं प्रत्युपकरणं न कृतम् । सौहृदादिपदान्यपि यथासम्भवं   
श्लेषेण योज्यानि ॥ ३३ ॥  
  
साधुत्वस्य च सर्वस्य त्वमेव परमास्पदम् ।  
येनैव वह्निना देहं संशोध्याभ्यागतोऽसि माम् ॥ ३४ ॥  
  
येनैवेति । अनेन स कमण्डलुः पूर्वं कस्माच्चिच्छ्रोत्रियाच्छुद्ध्यर्थं वह्निदाहेन   
संशोध्य स्वयं गृहीतः स्थितः स पुनर्दाहेन संशोध्यान्यस्मै श्रोत्रियाय दत्त   
इति गम्यते ॥ ३४ ॥  
  
तेनैव गच्छ हे मित्र पन्थानः सन्तु ते शिवाः ।  
इत्युक्त्वा श्रोत्रियायैव कमण्डलुमदात्तदा ॥ ३५ ॥  
  
अग्नये महते वापि दातव्यं साधु यद्भवेत् ।  
मूर्खस्येव मतिर्गुप्ते नित्यमेव पतस्यधः ॥ ३६ ॥  
  
यदुपकरणं साधु प्रतिपत्त्यर्हं भवेत्तदग्नये महते वापि दातव्यं दानेन   
प्रतिपाद्यमिति नियमादित्यर्थः । बृसीं धक्ष्यंस्तस्यां तदुचितं दोषमाह##-  
त्वमपि सदा स्वप्रच्छन्ने अधोदेशे पतसि ॥ ३६ ॥  
  
उचिता ते गतिः सैव बृसिके भस्मतां व्रज ।  
इत्युक्त्वादाय बृसिकामग्नावेव स मृद्विकाम् ॥ ३७ ॥  
  
अतो हे बृसिके मूर्खमतेरिव ते सैव दाहसन्तापगतिरुचिता अतो भस्मतां   
व्रजेत्यर्थः । इत्युक्त्वा मृद्विकां मृदुतमां बृसीं भासुरे अग्नावेव तत्याजेति   
परेणान्वयः ॥ ३७ ॥  
  
शुद्ध्यर्थमासनार्थं वै चिति तत्याज भासुरे ।  
यत्त्याज्यमचिरेणैव त्यक्तत्वं किल तत्सदा ॥ ३८ ॥  
  
किमर्थं सर्वं तत्याज तदाह-शुद्ध्यर्थमिति । चित्तशुद्ध्यर्थं चिति   
ब्रह्मचैतन्ये । आसनार्थम् । विश्रान्त्यर्थं चेत्यर्थः । कुम्भं प्रत्याह##-  
विलम्बितव्यमित्यर्थः ॥ ३८ ॥  
  
विस्तरः क्रियते सद्भिरुपादेये इति स्थितिः ।  
शीघ्रमग्नाविदं सर्वं भाण्डजातं त्यजाम्यहम् ॥ ३९ ॥  
  
तत्कुतस्तत्राह-विस्तर इति । यतः सद्भिर्विद्यमानैस्तैर्भाण्डैरुपादेय   
सङ्ग्रहयोग्ये उपकरणान्तरेपि विस्तरः क्रियते इति लोके वस्तुस्थितिः प्रसिद्धा ।   
अतोऽहमिदं सर्वं भाण्डजातं शीघ्रमेवाग्नौ त्यजामि ॥ ३९ ॥  
  
एकवारं दहत्यग्निर्दाह्यं भवति तुष्टये ।  
साधो क्रियोपकरणं निष्क्रियाय त्यजाम्यहम् ।  
न खेदस्तत्र कर्तव्यो नन्वयोग्यं बिभर्ति कः ॥ ४० ॥  
  
यतः सर्वदाह्यं भाण्डमेकवारं युगपदेव दहति चेन्मम तुष्टये   
सर्वत्यागसन्तोषाय भवतीत्यर्थः । ननु हे कुम्भ तत्र मत्कृतसर्वत्यागविषये   
त्वया खेदो न कर्तव्यः । यतो लोकेपि अयोग्यं को बिभर्ति धारयति । तथा चाक्रियस्य   
मम क्रियोपकरणमयोग्यमेवेति न धारणयोग्यमिति भावः ॥ ४० ॥  
  
इत्युक्तवान्झटिति भोजनभाजनाद्यं सर्वं जुहाव वनवासविलासयोग्यम् ।  
तद्भाण्डजालमनले सममेव राजा कल्पान्ततेजसि जगज्ज्वलतीव कालः ॥ ४१ ॥  
  
राजा शिखिध्वज इति उक्तवान्सन्सर्वं भोजनभाजनमाद्यं प्रधानं यस्य   
तथाविधं तत्सर्वं वनवासविलासयोग्यं भाण्डजालं समं युगपदेव अनले   
झटिति जुहाव । यथा कालो ज्वलति कल्पान्ततेजसि जगद्युगपदेव जुहोति तद्वदित्यर्थः ॥ ४१   
॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
चू० सर्वत्यागकरणं नाम द्विनवतितमः सर्गः ॥ ९२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
सर्वत्यागकरणं नाम द्विनवतितमः सर्गः ॥ ९२ ॥  
  
# ०९३
त्रिनवतितमः सर्गः ९३  
  
श्रीवसिष्ठ उवाच ।  
  
अथोत्थाय ददाहासौ शुष्कं तत्तृणमन्दिरम् ।  
अज्ञेन स्वेन मनसा वृथा सङ्कल्पकल्पितम् ॥ १ ॥  
  
दग्ध्वोपकरणं देहं त्यक्तुकामः शिखिध्वजः ।  
विनिवार्यात्र कुम्भेन चित्तत्यागाय बोध्यते ॥   
  
स्वेन मनसा वृथा ममतासङ्कल्पेन कल्पितं समर्थितं तत् कुटीरूपं   
तृणमन्दिरम् ॥ १ ॥  
  
शिष्टं यत्किञ्चिदभवत्तत्सर्वं स शिखिध्वजः ।  
असंरब्धमना मौनी क्रमेण समया धिया ॥ २ ॥  
  
पिठरशरावकुशकाष्ठसञ्चयादि यत्किञ्चिदभवत्तत्सर्वं   
ददाहेत्यादिपरेणान्वयः ॥ २ ॥  
  
ददाह च स चिक्षेप तत्याज च बभञ्ज वा ।  
भाण्डजातं स्ववसनं भोजनाद्यपि तुष्टवत् ॥ ३ ॥  
  
स्वस्य वसनं कल्कलम् । भुज्यते यस्मिंस्तद्भोजनं पत्रपुटकाद्यपि ॥ ३ ॥  
  
स बभूवाश्रमस्तस्य दृष्टनष्टजनस्थितिः ।  
वीरभद्रबलध्वस्तदक्षयज्ञाश्रमोपमः ॥ ४ ॥  
  
पूर्व दृष्टा पधान्नष्टा अदर्शनं प्राप्ता जनस्थितिर्यत्र । पूर्वकाल इति समासः ॥   
४ ॥  
  
आश्रमात्ते मृगगणास्त्यक्तरोमन्थमुद्ययुः ।  
साग्निदाहात्पुरवराद्भीतभीतजना इव ॥ ५ ॥  
  
तदेवोपपादयति-आश्रमादिति ॥ ५ ॥  
  
भाण्डजातं दहत्यग्नौ सहशुष्केन्धनेन तत् ।  
केवलाकृतिरस्नेहस्तुष्टिमानाह भूपतिः ॥ ६ ॥  
  
केवलाकृतिर्देहमात्रावशिष्टः ॥ ६ ॥  
  
शिखिध्वज उवाच ।  
  
वासनां तत्र सन्त्यज्य सर्वत्यागी स्थितो ह्यहम् ।  
अहो नु चिरकालेन देवपुत्र प्रबोधितः ॥ ७ ॥  
  
वासनां ममताम् । तत्र सर्वोपकरणे । प्रबोधितस्त्वयेति शेषः ॥ ७ ॥  
  
सम्पन्नः केवलः शुद्धः सुखेनोद्बोधवानहम् ।  
किं नाम किल वस्त्वेतद्भवेत्साङ्कल्पिकक्रमम् ॥ ८ ॥  
  
साङ्कल्पिको ममतासङ्कल्पप्रयुक्तः सङ्ग्रहक्रमो यस्य   
तथाविधमेतदुपकरणजातं किं नाम न किचित्सारभूतमुपादानार्हमित्यर्थः ॥ ८ ॥  
  
यावद्यावत्प्रहीयन्ते विविधा बन्धहेतवः ।  
तावत्तावत्समायाति परमां निर्बृतिं मनः ॥ ९ ॥  
  
तत्त्यागसुखमभिनयन्नाह-यावद्यावदिति ॥ ९ ॥  
  
शाम्यामि परिनिर्वामि सुखितोऽस्मि जयाम्यहम् ।  
विबन्धाः प्रक्षयं याताः सर्वत्यागो मया कृतः ॥ १० ॥  
  
दिगम्बरो दिक्सदनो दिक्समोऽयमहं स्थितः ।  
देवपुत्र महात्यागात्किमन्यदवशिष्यते ॥ ११ ॥  
  
विविधा बन्धा बन्धहेतवो विषयाः ॥ १० ॥ ११ ॥  
  
कुम्भ उवाच ।  
  
सर्वमेव न सन्त्यक्तं त्वया राजन् शिखिध्वज ।  
सर्वत्यागपरानन्दे मा मुधाभिनयं कुरु ॥ १२ ॥  
  
बाह्योपकरणत्यागमात्रेण भ्रान्त्या बालस्येव तस्य   
सर्वत्यागसुखाभिनयमसहमानः कुम्भ उवाच-सर्वमेवेति । अभिनयं   
व्यञ्जकचेष्टाविशेषम् ॥ १२ ॥  
  
तवास्त्येवापरित्यक्तः सर्वस्माद्भाग उत्तमः ।  
यं परित्यज्य निःशेषं परामायास्यशोकताम् ॥ १३ ॥  
  
तवेत्यादि प्राग्वत् ॥ १३ ॥  
  
श्रीवसिष्ठ उवाच ।  
  
इति श्रुतवता तेन किञ्चित्सञ्चिन्त्य भूभृता ।  
इदमुक्तं महाबाहो राम राजीवलोचन ॥ १४ ॥  
  
शिखिध्वज उवाच ।  
  
इन्द्रियव्यालसङ्घातो रक्तमांसमयाकृतिः ।  
शिष्यते सर्वसन्त्यागे देहो मे देवतात्मज ॥ १५ ॥  
  
तदुत्थाय पुनर्देहं भृगुपातादविघ्नतः ।  
विनाशात्मकतां नीत्वा सर्वत्यागी भवाम्यहम् ॥ १६ ॥  
  
श्रीवसिष्ठ उवाच ।  
  
इत्युक्त्वा देहमग्रस्थे श्वभ्रे त्यक्तुमसौ जवात् ।  
करोति यावदुत्थानं तावत्कुम्भोऽप्युवाच ह ॥ १७ ॥  
  
श्वभ्रे भृगौ ॥ १७ ॥  
  
कुम्भ उवाच ।  
  
राजन्किमिति देहं त्वं निरागस्कं महावटे ।  
त्यजस्यज्ञो हि वृषभः कुपितो हन्ति तर्णकम् ॥ १८ ॥  
  
निरागस्कं निरपराधम् । महावटे भृगौ । तर्णकं स्ववत्सम ॥ १८ ॥  
  
जडो वराको मूकात्मा तपस्वी देहको ह्ययम् ।  
न कश्चन तवैतस्मिन्मा [एकस्मिन् इति पाठः ।] मुधैव तनुं त्यज ॥ १९ ॥  
  
निरागस्कतामेव दर्शयति-जड इति । तव अपराध इति शेषः ॥ १९ ॥  
  
आत्मन्येवैष मूकात्मा ध्यानवानवतिष्ठते ।  
सञ्चाल्यते परेणैव तरङ्गेणैव काष्ठकम् ॥ २० ॥  
  
क्षोभयत्यन्य एवैनं निग्रहार्हो मुहुर्बलात् ।  
तपस्विनं यथैकान्तं संस्थितं मत्ततस्करः ॥ २१ ॥  
  
यस्यापराधस्तमन्यं दर्शयति क्षोभयतीति । स एव निग्रहार्हो दण्ड्यः ॥ २१ ॥  
  
सुखदुःखादिभूत्या हि नापराधि शरीरकम् ।  
नात्मनः फलवानात्मस्पन्दे वृक्षोऽपराधवान् ॥ २२ ॥  
  
ननु सुखदुःखोद्भवस्थानत्वात्कुतः शरीरं नापराधि तदाह-सुखेति । भूत्या   
उत्पत्तिस्थानतामात्रेण । तत्र दृष्टान्तमाह-नेति । यथा फलवांस्तरुर्वायुकृते   
आत्मस्पन्दे फलादिपाते सति न तदभिमान्यात्मा अपराधवान् भवति ॥ २२ ॥  
  
वातः फलशिरःपुष्पपातनं कुरुते स्फुरन् ।  
तरुणा साधुना धीरापराद्धं किमात्मनः ॥ २३ ॥  
  
यतः स्फुरन्वात एव फलानां शिरःपल्लवानां पुष्पाणां च बलात्पातनं कुरुते   
इति स एवापराधी । तरुणा साधुना किमपराद्धं तद्वद्देहेनापि साधुनात्मनः   
किमपराद्धमित्यर्थः ॥ २३ ॥  
  
त्यक्तेनापि शरीरेण किल तामरसेक्षण ।  
सर्वत्यागो न ते याति निष्पत्तिं विषमो हि सः ॥ २४ ॥  
  
हि यस्मात्स सर्वत्यागः पुनरधिकारिदेहदौर्लभ्येन ज्ञानदौर्लभ्याद्विषमो   
दुःसाध्य एव सम्पद्यत इत्यर्थः ॥ २४ ॥  
  
भृगौ केवलमेतत्त्वं निरागस्कं शरीरकम् ।  
मुधा क्षिपसि नो देहत्यागे तत्त्यागिता भवेत् ॥ २५ ॥  
  
तस्य देहक्षोभकस्याहङ्कारस्य त्यागिता नो भवेन्न सिद्ध्येदित्यर्थः ॥ २५ ॥  
  
येनायं क्षोभ्यते देहो मत्तेभेनेव पादपः ।  
तत्सन्त्यजसि चेत्पापं तन्महात्यागवान्भवान् ॥ २६ ॥  
  
तस्मिंस्त्यक्ते भवेत्यक्तं सर्वं देहादि भूपते ।  
नो चेन्निमग्नमप्येतद्भूयोभूयः प्ररोहति ॥ २७ ॥  
  
एतद्देहादि निमग्नं जलमज्जनादिना नाशितमपि तस्माद्देहचालकादेव   
जन्मकर्मबीजभूतात् प्ररोहति ॥ २७ ॥  
  
शिखिध्वज उवाच ।  
  
केनायं चाल्यते देहः किं बीजं जन्मकर्मणाम् ।  
कस्मिंस्त्यक्ते [भवेत्त्यक्तं सर्वं देहादि सुन्दर इति पाठः ।]   
परित्यक्तं सर्वं भवति सुन्दर ॥ २८ ॥  
  
कुम्भ उवाच ।  
  
साधो न देहत्यागेन न राज्यत्यजनेन च ।  
न चोटजादिशोषेण सर्वत्यागो भवेन्नृप ॥ २९ ॥  
  
यत्सर्वं सर्वतो यच्च तस्मिन्सर्वैककारणे ।  
सर्वस्मिन्सम्परित्यक्ते सर्वत्यागः कृतो भवेत् ॥ ३० ॥  
  
सर्ववासनास्पदत्वात्सर्वम् । सर्वविषयेषु प्रसृतत्वात्सर्वतः । सङ्कल्पेन   
सर्वजनकत्वात्सर्वैककारणे ॥ ३० ॥  
  
शिखिध्वज उवाच ।  
  
सर्वं सर्वगतं सर्वहेयं त्याज्यं च सर्वदा ।  
सर्वं किमुच्यते ब्रूहि सर्वतत्त्वविदां वर ॥ ३१ ॥  
  
सर्वत्र हेयं सर्वदा च त्याज्यं त्यक्तुं योग्यं यत्सर्वं त्वयोच्यते तत्किमित्यर्थः ॥   
३१ ॥  
  
कुम्भ उवाच ।  
  
साधो सर्वगताकारं जीवप्राणादिनामकम् ।  
न जडं नाजडं भ्रान्तं चित्तं सर्वमिति स्मृतम् ॥ ३२ ॥  
  
चित्प्राधान्येन जीवनामकं क्रियाप्राधान्येन प्राणादिनामकं चित्तं लिङ्गम् ॥ ३२ ॥  
  
चित्तमेव भ्रमं विद्धि विद्धि चेतो नरं नृप ।  
चित्तं विद्धि जगज्जालं चित्तं सर्वमिति स्मृतम् ॥ ३३ ॥  
  
नरं व्यवहर्तृपुरुषम् ॥ ३३ ॥  
  
राज्यादेरथ देहादेराश्रमादेर्महीपते ।  
सर्वस्यैव मनो बीजं तरुबीजं तरोरिव ॥ ३४ ॥  
  
सर्वस्य बीजे सन्त्यक्ते सर्वं त्यक्तं भवत्यलम् ।  
सम्भवासम्भवाद्भूप सर्वत्यागो भवेदिति ॥ ३५ ॥  
  
तत्त्यागे सर्वत्यागसम्भवात्तदत्यागे सर्वत्यागासम्भवात् ॥ ३५ ॥  
  
सर्वधर्माद्यधर्म वा राज्यादि विपिनादि वा ।  
सचित्तस्य परं दुःखं निश्चित्तस्य परं सुखम् ॥ ३६ ॥  
  
सर्वे धर्मादयः अधर्मा वा राज्यादितत्फलभोगस्थानानि वा सचित्तस्य परं   
दुःखमेव ॥ ३६ ॥  
  
इदं विवर्तते सर्वं चित्तमेव जगत्तया ।  
देहाद्याकारजालेन बीजं वृक्षतया यथा ॥ ३७ ॥  
  
विवर्तते परिणमते ॥ ३७ ॥  
  
पादपः पवनेनेव भूकम्पेनेव पर्वतः ।  
भस्त्रा भस्त्राभरेणायं देहश्चित्तेन चाल्यते ॥ ३८ ॥  
  
भस्त्राध्मानदृतिः । भस्त्राभरेण कर्मारेण ॥ ३८ ॥  
  
सर्वभूतोपभोगानां जरामरणजन्मनाम् ।  
महामुनीनां सुदृढं चित्तं विद्धि समुद्गकम् ॥ ३९ ॥  
  
सर्वभूतप्रसिद्धानामुपभोगानां जरामरणादीनां देहधर्माणाम् ।   
महामुनिपदेन तद्धर्माः शमदमादयो लक्ष्यन्ते । तेषां च तत्र तत्र   
निरूढवासनं चित्तमेवाश्रय इत्यर्थः ॥ ३९ ॥  
  
इदं प्रवर्तते सर्वं चित्तमेव जगत्तया ।  
देहाद्याकारजालेन चित्तं जीवो मनोमयम् ॥ ४० ॥  
  
अशान्तं चित्तमेव मननान्मनोमयमन्तः प्राणचेष्टया जीवश्च भूत्वा बहिः   
स्थूलदेहतद्व्यवहाराद्याकारजालेन भवतीत्यर्थः ॥ ४० ॥  
  
बुद्धिर्महदहङ्कारः प्राणश्चेत्यादिभिर्मुने ।  
क्रियानुरूपैरभिधाव्यापारैः शान्तमुच्यते ॥ ४१ ॥  
  
तदेवान्तः शान्तं महदहङ्कारः प्राणः प्राज्ञात्मा चेत्यादिभिः   
क्रियानुरूपैरभिधाव्यापारैरुच्यत इत्यर्थः ॥ ४१ ॥  
  
चित्तं सर्वमिति प्राहुस्तस्मिंस्त्यक्ते महीपते ।  
सर्वाधिव्याधिसीमान्तः सर्वत्यागः कृतो भवेत् ॥ ४२ ॥  
  
चित्तत्यागं विदुः सर्वत्यागं त्यागविदां वर ।  
तस्मिन्सिद्धे महाबाहो सत्यं किं नानुभूयते ॥ ४३ ॥  
  
सत्यं परमार्थभूतभूमानन्दरूपं किं नानुभूयते । अनुभूयत एवेत्यर्थः ॥   
४३ ॥  
  
चित्ते त्यक्ते लयं याति द्वैतमैक्यं च सर्वतः ।  
शिष्यते परमं शान्तमच्छमेकमनामयम् ॥ ४४ ॥  
  
द्वैतं कार्यविभागाविर्भावपरम्परा । ऐक्यं कारणे तिरोभावक्रमश्च लयं   
बाधं याति ॥ ४४ ॥  
  
अस्याश्चित्तं विदुः क्षेत्रं संसृतेः सस्यसन्ततेः ।  
क्षेत्रे त्वक्षेत्रतां याते शालेः क इव सम्भवः ॥ ४५ ॥  
  
चित्तमेव विचित्रेहं भावाभावविलासिना ।  
विवर्ततेऽर्थभावेन जलमूर्मितया यथा ॥ ४६ ॥  
  
अर्थभावेन पदार्थाकारेण ॥ ४६ ॥  
  
चित्तोत्सादनरूपेण सर्वत्यागेन भूपते ।  
सर्वमासाद्यते सम्यक् साम्राज्येनेव सर्वदा ॥ ४७ ॥  
  
सर्वत्यागस्य विषयो यथैवान्योऽस्ति ते तथा ।  
त्वमप्यन्यस्य भवसि त्यागिन्गृह्णासि वै नृप ॥ ४८ ॥  
  
स चायं सर्वत्यागो न परिच्छिन्नात्मग्रहणे सिद्ध्यतीत्याशयेनाह-सर्वेति । हे   
त्यागिन् नृप परिच्छिन्नस्य तव यथा अन्यः सर्वत्यागस्य विषयोऽस्ति तथा   
त्वमप्यन्यस्य त्वत्त्यागिनस्त्यागविषयो भवसि । तथा च त्याज्यमेवात्मतया गृह्णासीति   
न ते सर्वत्यागः सिध्यतीत्यर्थः ॥ ४८ ॥  
  
सूत्रं मुक्ताफलेनेव जगज्जालं त्रिकालकम् ।  
सर्वमन्तः कृतं तेन येन सर्वं समुज्झितम् ॥ ४९ ॥  
  
अपरिच्छिन्नात्मग्रहणे तु त्वमेव सर्वस्यात्मेति तवान्येन   
त्यागायोगात्त्याज्यकोट्यनिविष्टेन त्वया सर्वत्यागे सर्वं स्वायत्तीकृत्य   
लब्धमित्याह-सूत्रमिति ॥ ४९ ॥  
  
येन सर्वं परित्यक्तं तस्मिञ्छ्रून्येऽपि संस्थितम् ।  
जगत्सर्वं त्रिकालस्थं तन्तौ मुक्तावली यथा ॥ ५० ॥  
  
ननु सर्वं त्यजता सर्वशून्यतैवावलम्बिता तत्कथं सर्वं स्वायत्तं लब्धं   
स्यात्तत्राह-येनेति । यद्यपि सर्व त्यक्त्वा स सर्वशून्यतामापन्नस्तथापि तेन   
त्यक्तं जगदाश्रयान्तरालाभात्तमेवाश्रित्य यावद्व्यवहारं सत्तास्फूर्ती लभत इति   
स एव व्यवहर्तृदृशा त्रिकालस्थसर्वलब्धेत्युच्यत इति भावः ॥ ५० ॥  
  
अस्नेहेनेव दीपेन येन सर्वं समुज्झितम् ।  
सस्नेहेनेव दीपेन तेन सर्वं प्रकाशितम् ॥ ५१ ॥  
  
अत एव सर्वत्यागे सर्वबाधादव्यवहार्यदृशा   
आत्यन्तिकस्नेहक्षयान्निर्वाणदीपदृष्टान्तं सर्वगतस्वरूपज्योतिषैव   
सर्वव्यवहारप्रकाशनाद्व्यवहारदृशा सस्नेहदीपदृष्टान्तं चाह##-  
  
स्थितं सर्वं परित्यज्य यः शेतेऽस्नेहदीपवत् ।  
स राजते प्रकाशात्मा समः सस्नेहदीपवत् ॥ ५२ ॥  
  
तदेव स्फुटयति-स्थितमिति ॥ ५२ ॥  
  
समस्तवस्तुनिष्कासे यथा त्वमवशिष्यसे ।  
सर्वत्यागे कृते तादृग्विज्ञानमवशिष्यते ॥ ५३ ॥  
  
सर्वत्यागे शून्यतापत्तिं वारयति-समस्तेति । समस्तानां वस्तूनां   
राज्यारण्योपकरणानां निष्कासे त्यागे ॥ ५३ ॥  
  
समस्तवस्तुदाहेऽपि यथा त्वं नेतरो नृप ।  
सर्वत्यागत एवाङ्ग तथा निर्वाणमुच्यते ॥ ५४ ॥  
  
परिशिष्टचितः स्वातिरिक्तत्वात्स्वस्य ततः कः पुरुषार्थस्तत्राह-समस्तेति । यथा   
निर्वाणं परमपुरुषार्थोपि त्वत्तो नेतरदित्यर्थः ॥ ५४ ॥  
  
सर्वत्यागो हि शून्यात्मा आश्रयः सर्वसंविदाम् ।  
अनन्तानामुदाराणां खमिवेदं दिवौकसाम् ॥ ५५ ॥  
  
तस्य त्यक्तसर्वप्रपञ्चशून्यत्वेपि सर्वसंविदां तदन्तर्भावोऽस्त्येवेति न   
जाड्यसिक्तिरित्याह-सर्वत्यागो हीति । दिवौकसां सूर्यचन्द्रनक्षत्रादीनाम् ॥ ५५ ॥  
  
सर्वत्यागरसापाने जरामरणभीतयः ।  
न काश्चन प्रबाधन्ते खस्येव व्योमलेखिकाः ॥ ५६ ॥  
  
सर्वत्यागरसस्य आपाने ईषदप्यास्वादने कृते यथा असङ्गोदासीनस्य खस्य   
व्योमलेखिकाश्छिद्रकारिकाष्टङ्किकाः काश्चिदपि न प्रबाधन्ते तद्वत् ॥ ५६ ॥  
  
सर्वत्यागो महत्त्वस्य कारणं निर्मलद्युतेः ।  
सर्वं त्यजसि चेद्यस्माद्बुद्धिस्थैर्यं बृहत्तमम् ॥ ५७ ॥  
  
निर्मला द्युतिः स्वरूपस्फूर्तिर्यस्मात्तथाविधस्य महत्त्वस्य । तत्कुतस्तत्राह##-  
  
सर्वत्यागः परानन्दो दुःखमन्यत्सुदारुणम् ।  
इत्योमित्युररीकृत्य यदिच्छसि तदाचर ॥ ५८ ॥  
  
इति विमृश्येति शेषः । ॐमित्यस्य विवरणं-उररीकृत्येति ॥ ५८ ॥  
  
सर्वं त्यजति यस्तस्य सर्वमेवोपतिष्ठते ।  
यथैवाम्बु विशत्यग्नौ तथैवायाति वारिधौ ॥ ५९ ॥  
  
सर्वत्यागे वैभवहानिं वारयति-सर्वमिति । सर्वं विभवजातं   
प्रारब्धोपनीतमुपतिष्ठते । वारिधौ अम्बु यथा यथा वडवाग्नौ विशति तथा तथा   
नदीभ्य आयात्येव तद्वदित्यर्थः ॥ ५९ ॥  
  
सर्वत्यागान्तरेवास्ति ज्ञानमात्मप्रसादकम् ।  
यच्छून्यं किल भाण्डस्य तत्र रत्नादि तिष्ठति ॥ ६० ॥  
  
सर्वस्याज्ञानतत्कार्यस्य यस्त्यागस्तदन्तरेवात्मप्रसादकं ज्ञानमवश्यमस्ति ।   
भाण्डस्य मध्ये यद्रत्नादिशून्यं स्थलं तत्रैव रत्नादि तिष्ठतीति किल   
प्रसिद्धमित्यर्थः ॥ ६० ॥  
  
सर्वस्यागवशादेव हतकाले कलावपि ।  
शाक्येन विगताशङ्कं मुनिना मेरुवत्स्थितम् ॥ ६१ ॥  
  
कलौ पापिष्ठतमेऽपि काले वेदबाह्यत्वादतिनीचेनापि शाक्येन   
सर्वत्यागवशान्मेरुवत्स्थितं यदा तदा पुण्ये द्वापरकाले वेदमार्गावलम्बिना   
पुण्यतमेन त्वया विगताशङ्कं व्योमवत्स्थेयमिति किं वाच्यमिति द्योतनाय हतेति ॥   
६१ ॥  
  
सर्वत्यागो महाराज सर्वसम्पत्समाश्रयः ।  
न गृह्णाति हि यत्किञ्चित्सर्वं तस्मै प्रदीपते ॥ ६२ ॥  
  
सर्वासां सम्पदा समाश्रयो निवासस्थानम् ॥ ६२ ॥  
  
कृत्वा सर्वपरित्यागं शान्तः स्वस्थो वियत्समः ।  
सौम्यो भवसि यद्रूपस्तद्रूपो भव भूपते ॥ ६३ ॥  
  
सर्वं परित्यज्य महास्वभाव त्यजस्यथो येन च तद्विहाय ।  
त्यागाभिमानं च मलं विमुच्य विमुक्तरूपो भव भूमिपाल ॥ ६४ ॥  
  
हे महास्वभा भूमिपाल त्वं प्रथमं त्याज्यं सर्व मन्सा परित्यज्य अथो अनन्तरं   
येन त्यजसि तन्मनश्च विहाय तदनन्तरं त्यागाभिमानलक्षणमहङ्कारमलं च   
विमुच्य जीवन्मुक्तरूपो भवेत्यर्थः ॥ ६४ ॥  
  
इत्यार्षे श्रीवासिष्ठमहारामा० वाल्मी० दे० मोक्षो० निर्वाणप्रकरणे पू० चू०   
शिखिध्वजावबोधनं नाम त्रिनवतितमः सर्गः ॥ ९३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजावबोधनं नाम त्रिनवतितमः सर्गः ॥ ९३ ॥  
  
# ०९४
चतुर्नवतितमः सर्गः ९४  
  
श्रीवसिष्ठ उवाच ।  
  
एवं वदति वै कुम्भे चित्तत्यागं मुहुर्मुहुः ।  
अन्तर्विचारयन्सौम्यो राजा वचनमव्रवीत् ॥ १ ॥  
  
इह चित्तं परित्यक्तुं तन्मूलपरिशोधने ।  
देहादिवेद्यबाधेन पूर्णचिच्छेष ईर्यते ॥   
  
चित्तत्यागं चित्तत्यागोपायम् ॥ १ ॥  
  
शिखिध्वज उवाच ।  
  
हृदयाकाशविहगो हृदयद्रुममर्कटः ।  
भूयोभूयो निरस्तं हि समभ्येत्येव मे मनः ॥ २ ॥  
  
निरस्तं न ममेति त्यक्तमपि । अप्यर्थो हिशब्दः ॥ २ ॥  
  
जानामि चैतदादातुं मत्स्यं जाल इवाकुलम् ।  
त्यागमस्य न जानामि चित्तं द्रव्य इवोत्तम ॥ ३ ।  
  
एतच्चित्तमादातुं ममतया स्वीकर्तुं जानामि द्रव्य इवास्मिन्मूर्तत्वाभावादस्य   
त्यागं तु न जानामि । हे उत्तम ॥ ३ ॥  
  
चित्तस्यादौ स्वरूपं मे यथावद्भगवन्वद ।  
ततश्चित्तपरित्यागं यथावद्वद मे प्रभो ॥ ४ ॥  
  
स्वरूपं त्यागार्हं पिण्डीकृतं सामान्यरूपम् ॥ ४ ॥  
  
कुम्भ उवाच ।  
  
वासनैव महाराज स्वरूपं विद्धि चेतसः ।  
चित्तशब्दस्तु पर्यायो वासनाया उदाहृतः ॥ ५ ॥  
  
कुम्भस्तदेवाह-वासनैवेति । रागवासनेत्यर्थः । उदाहृतो लोके । तथा च लौकिका   
आहुरपूपेषु मम वासनास्ति मण्डकेष्वस्य चित्तमिति ॥ ५ ॥  
  
त्यागस्तस्यातिसुकरः सुसाध्यः स्पन्दनादपि ।  
राज्यादप्यधिकानन्दः कुसुमादपि सुन्दरः ॥ ६ ॥  
  
सुकर इति । औदासीन्यमात्रेण तत्सिद्धिरिति भावः । राज्यादपीति । तथा चाहुः यच्च   
कामसुखं लोके यच्च दिव्यं महत्सुखम् । तृष्णाक्षयसुखस्यैते नार्हतः   
षोडशीं कलाम् । इति । सुन्दरो हृद्यः ॥ ६ ॥  
  
मूर्खस्य तु मनस्त्यागो नूनं दुःसाध्यतां गतः ।  
पामरस्येव साम्राज्यं तृणस्येव सुमेरुता ॥ ७ ॥  
  
कुतस्तर्हि स सर्वैर्न क्रियते तत्राह-मूर्खस्येति ॥ ७ ॥  
  
शिखिध्वज उवाच ।  
  
स्वरूपं वेद्मि चित्तस्य वासनामयमाकुलम् ।  
त्यागः स मन्ये दुःसाध्यो वज्रनिर्गिलनादपि ॥ ८ ॥  
  
वेद्मि त्वद्वचसेत्यर्थः । वज्रस्य निर्गिलनान्निगिरणादपि दुःसाध्यः । सति मौर्ख्ये   
औदासीन्यस्यैव दुष्करत्वादिति भावः ॥ ८ ॥  
  
संसृत्यामोदपुष्पस्य दुःखदाहानलस्य च ।  
जगदब्जमृणालस्य मोहमारुतखस्य च ॥ ९ ॥  
  
जगल्लक्षणं यदब्जं तन्मृणालस्य । जालेति पाठेऽपि जले भवं जालमिति व्युत्पत्त्या   
अब्जमेवार्थः । सर्वपर्यायैः कारणमेवोपलक्ष्यते ॥ ९ ॥  
  
शरीरयन्त्रवाहस्य हृत्पद्मभ्रमरस्य च ।  
अयत्नाच्चेतसस्त्यागो यथा भवति तद्वद ॥ १० ॥  
  
शरीरयन्त्रं वहति प्रवर्तयतीति कर्मण्यण् । यथा येनोपायेन भवति ॥ १० ॥  
  
कुम्भ उवाच ।  
  
सर्वनाशोऽस्य यः साधो चेतसः संसृतिक्षयः ।  
स एव चित्तसन्त्याग इत्युक्तं दीर्घदर्शिभिः ॥ ११ ॥  
  
सर्वस्य वक्ष्यमाणमूलाङ्कुरशाखापल्लवादेर्नाशः स एव संसृतेरपि क्षयः   
स एव चित्तस्य सन्त्यागो न तु बाह्यार्थत्यागवन्ममतानिवर्तनमित्यर्थः ।   
दीर्घदर्शिभिरपरिच्छिन्नात्मदर्शिभिः ॥ ११ ॥  
  
शिखिध्वज उवाच ।  
  
चित्तत्यागादहं मन्ये चित्तनाशः सुसिद्धये ।  
अभावः शतशो व्याधेः कथमस्यानुभूयते ॥ १२ ॥  
  
उक्तमर्थ विमृश्यानुवादेनानुमोदमानः शिखिध्वजस्तत्रोपपत्तिमाह-चित्तेति ।   
चित्तं हि व्याधिः । न हि व्याधेः शतशोपि ममतावर्जनलक्षणेन   
त्यागेनाभावोऽनुभूयते किन्तु चिकित्सयोच्छेदेनैव । अतस्तदुच्छेदाय   
तन्मूलशाखापल्लवादि वदेत्यर्थः ॥ १२ ॥  
  
कुम्भ उवाच ।  
  
अहम्बीजश्चित्तद्रुमः सशाखाफलपल्लवः ।  
उन्मूलय समूलं तमाकाशहृदयो भव ॥ १३ ॥  
  
अहमज्ञातात्मा बीजं यस्य । सशाखाफलपल्लवस्य द्रुमस्योन्मूलने   
तत्स्थानाकाशमिव निरावरणविक्षेपं हृदयं यस्य तथाविधो भव ॥ १३ ॥  
  
शिखिध्वज उवाच ।  
  
चेतसः किं मुने मूलं कोऽङ्कुरः कोऽस्य सम्भवः ।  
काः शाखाः के च वा स्कन्धाः कथमुन्मूल्यते च सः ॥  
  
सम्भवत्यस्मिन्निति सम्भवः क्षेत्रम् ॥ १४ ॥  
  
कुम्भ उवाच ।  
  
अहमर्थोदयो योऽयं स चित्तावेदनात्मकः ।  
एतच्चित्तद्रुमस्यास्य विद्धि बीजं महामते ॥ १५ ॥  
  
अहमर्थादज्ञातात्मनः उदयो यस्य तथाविधो योऽयं स चित्तावेदनात्मकोऽभिमानी   
प्रसिद्धः । एतदेवेति बीजलिङ्गेन निर्देशः । बीजं मूलम् ॥ १५ ॥  
  
परमात्मपदं क्षेत्रं क्षेत्रं मायामयस्य तत् ।  
एतस्मात्प्रथमोद्भिन्नादङ्कुरोऽनुभवाकृतिः ॥ १६ ॥  
  
कोऽस्य सम्भव इति प्रश्नस्योत्तरमाह-परमात्मपदमिति । परमात्मनः पदं   
नीडं माया सैव क्षेत्रम् । यतस्तत्सर्वस्यैव मायामयप्रपञ्चस्य   
क्षेत्रमतश्चेतसोऽपि तदेव क्षेत्रमित्यर्थः । कोऽङ्कुर इत्यस्योत्तरमाह-एतस्मादिति ।   
एतस्मात्प्रथमोत्पन्नान्मूलात्परिच्छिन्नोऽहमिति निश्चयात्मा   
चिदाभासव्याप्तत्वादनुभवात्मकोऽङ्कुरो जायत इत्यर्थः ॥ १६ ॥  
  
निश्चयात्मा निराकारो बुद्धिरित्येव सोच्यते ।  
अस्य बुद्ध्यभिधानस्य याङ्कुरस्य प्रपीनता ॥ १७ ॥  
  
तस्यैवोपचयेन चित्तद्रुमात्मना परिणतिरित्याह-अस्येति ।   
देहाद्याकृतिस्मरणाच्चित्तनाम तन्मननाच्च मन इत्यभिधा यस्यास्तथाविधा   
पीनता जायत इति परेणान्वयः ॥ १७ ॥  
  
सङ्कल्परूपिणी तस्याश्चित्तनाममनोभिधा ।  
जीवो मिथ्योपलम्भात्मा शून्यात्मा ह्युपलोपमः ॥ १८ ॥  
  
तस्य वृक्षस्य जीवमाह-जीव इति । परमार्थतो निर्विकारत्वात्सर्वविकारशून्यात्मा   
अत एवोपलोपमो मिथ्याभूतचित्ततद्धर्मसम्बन्धोपलम्भात्मा साक्षीत्यर्थः ॥ १८ ॥  
  
स्तम्भः कायोऽयमेतस्य स्नाय्वस्थिरसरञ्जितः ।  
देशान्तरेऽङ्कुरोद्देशे कालस्पन्दोऽस्य वासना ॥ १९ ॥  
  
स्तम्भो मूलाच्छाखापर्यन्तो मध्यप्रदेशः । अयं कायः शरीरमेव ।   
मूलस्तम्भदेशाद्देशान्तरे अग्रदेशे   
स्कन्धशाखादिप्ररोहार्थमङ्कुरोद्देशेऽङ्कुरारम्भे चिकीर्षिते वसन्तादिकाल इव   
तत्तद्बोगप्रदकर्मपरिपाककाले रागद्वेषप्रवृत्त्याद्यङ्कुरपल्लवाद्याकारेण   
स्पन्दते यो रसः सोऽस्य वासनैवेत्यर्थः ॥ १९ ॥  
  
शाखायाश्चित्तवृक्षस्य दीर्घा दूरगतास्तताः ।  
इन्द्रियाण्यल्पभोगाश्च भावाभावात्मयोनयः ॥ २० ॥  
  
अस्य चित्तवृक्षस्य या दीर्घा दूरगतास्तता विस्तृताश्च शाखास्ता इन्द्रियाणि   
भावाभावा जन्ममरणानि तदात्मनोऽनर्थसहस्रस्य योनयः कारणीभूता   
भोगाश्च अस्य महान्तो विटपौघा अवान्तरशाखासमूहा इति परेणान्वयः ॥ २० ॥  
  
विटपौघा महान्तोऽस्य शुभाशुभफलाकुलाः ।  
ईदृशस्यास्य चित्तस्य दुर्वृक्षस्य प्रतिक्षणम् ॥ २१ ॥  
  
शाखाविलवनं कुर्वन्मूलकाषे भरं कुरु ।  
  
शिखिध्वज उवाच ।  
  
चित्तद्रुमस्य शाखादेः कुर्वाणोऽहं विकर्तनम् ॥ २२ ॥  
  
विषयभोगासङ्गच्छेदनलक्षणं शाखाविलवनं   
कुर्वन्नसङ्गाद्वितीयात्मदर्शनलक्षणे मूलकाषे भरं यत्नातिशयं कुर्वित्यर्थः   
। तत्र शाखालवने मूलकाषे चोपायं राजा पृच्छति-चित्तेति ॥ २२ ॥  
  
कथं करोमि मूलस्य निःशेषकषणं मुने ।  
  
कुम्भ उवाच ।  
  
वासना विविधाः शाखाः फलस्पन्दादिनान्विताः ॥ २३ ॥  
  
ततः शाखालवनोपायं कुम्भ आह-वासना इति ॥ २३ ॥  
  
अभाविता भवन्त्यन्तर्लूनाः संविद्बलेन ते ।  
असंसक्तमना मौनी शान्तवादविचारणः ॥ २४ ॥  
  
अभाविता आसक्तित्यागेनानुभाविता अन्तर्विचारसंविद्बलेन लूना भवन्ति ।   
उक्तमेवार्थं जीवन्मुक्तेषु लक्षणतया दर्शयति-असंसक्तेति ॥ २४ ॥  
  
सम्प्राप्तकारी यः सोऽन्तर्लूनश्चित्तलतो भवेत् ।  
चित्तद्रुमलताजालं पौरुषेण विकर्तयन् ॥ २५ ॥  
  
शाखालवनाभ्यासे दृढे सति मूलकाषे योग्यो भवतीत्याह-चित्तद्रुमेति ।   
लताजालं शाखासमूहम् ॥ २५ ॥  
  
यस्तिष्ठति स मूलस्य योग्यो निकषणे भवेत् ।  
गौणं शाखाविलवनं मुख्यं मूलविकर्तनम् ॥ २६ ॥  
  
गौणमङ्गम् । मुख्यं प्रधानम् ॥ २६ ॥  
  
चित्तवृक्षस्य तेन त्वं मूलकाषपरो भव ।  
मुख्यत्वेन महाबुद्धे मूलदाहमलं कुरु ॥ २७ ॥  
  
मुख्यत्वेन प्राधान्येन । प्रधानासम्पादने यत्नप्रसाधितस्याप्यङ्गस्य   
वैकल्यप्रसङ्गादिति भावः ॥ २७ ॥  
  
चित्तकण्टकखण्डस्य भवत्येवमचित्तता ।  
  
शिखिध्वज उवाच ।  
  
अहम्भावात्मनश्चित्तद्रुमबीजस्य हे मुने ।  
कोऽनलो दहनाख्येऽस्मिन्कर्मण्यर्थकरो भवेत् ॥ २८ ॥  
  
त्वं चित्तलक्षणस्य कण्टकखण्डस्य करञ्जवनस्य अलं निरवशेषं मूलदाहं   
कुर्विति पूर्वत्रान्वयः । एवं कृते अचित्तता भवति । तद्दाहस्य   
प्रसिद्धेनानलेनासिद्धेरनलान्तरं जिज्ञासुः पृच्छति-अहम्भावात्मन इति ।   
अर्थकरः समर्थः ॥ २८ ॥  
  
कुम्भ उवाच ।  
  
राजन्स्वात्मविचारोऽयं कोऽहं स्यामिति रूपधृक् ।  
चित्तदुर्द्रुमबीजस्य दहने दहनः स्मृतः ॥ २९ ॥  
  
कोऽहं स्यामिति विचारादिसाक्षात्कारान्तरूपधृक् ॥ २९ ॥  
  
शिखिध्वज उवाच ।  
  
मुने मया स्वया बुद्ध्या बहुशः प्रविचारितम् ।  
यावन्नाहं जगन्नोर्वीवनमण्डलमण्डितम् ॥ ३० ॥  
  
मया स्वबुद्ध्यैव बाह्यार्था देहाद्यहङ्कारान्ता आध्यात्मिकार्थाश्च अनात्मानः   
अनृताश्चेति ज्ञातास्तथाप्यन्तरात्मतत्त्वापरिचयाज्जडेऽप्यहङ्कारे   
पुनःपुनरात्मताभ्रान्तिर्न निवर्तत एवेति न विश्राम्यामीत्याह-मुने   
इत्यादिषड्भिः । यावदिति साकल्ये । सर्वं जगद्बहुशः प्रविचारितमित्यर्थः । तदेव   
विशिष्याह-नाहमित्यादि । उर्व्या तदन्तर्गतवनमण्डलादिभिश्च मण्डितं   
जगन्नाहमिति सङ्क्षिप्योक्तिः ॥ ३० ॥  
  
नाद्रेस्तटं न विपिनः न पर्णस्पन्दनादि च ।  
जडत्वान्न च देहानि न मांसास्थ्यसृगादि च ॥ ३१ ॥  
  
तदेव विस्तरेणाह-नाद्रेरित्यादि । जडत्वादिति सर्वत्र हेतुः ॥ ३१ ॥  
  
कर्मेन्द्रियाण्यपि न च न च बुद्धीन्द्रियाणि च ।  
न मनो नापि च मतिर्नाहङ्कारश्च जाड्यतः ॥ ३२ ॥  
  
कटकत्वं यथा हेम्नि तथाहन्त्वं चिदात्मनि ।  
जडं त्वसद्रूपतया तेन तन्नास्ति हे मुने ॥ ३३ ॥  
  
अहङ्कारे जडत्वं नास्तीति शङ्कां विवर्तत्वहेतुना वारयन् जडस्य स्वतः   
सेद्धुमशक्त्या चित्यध्यासात्सिद्धौ मिथ्यात्वं पर्यवस्यतीत्याह-कटकत्वमिति ।   
तथा अहन्त्वं विवर्त इति शेषः । जडं तु शुक्तिरजतमृगतृष्णादि असद्रूपतया   
प्रसिद्धमिति शेषः । तेन जडत्वहेतुना तदहन्त्वादि नास्ति मिथ्यैवेत्यर्थः ॥ ३३ ॥  
  
सन्निवेशनिवासात्मा सर्वार्थादिः परे पदे ।  
विद्यते नान्यदन्यत्वान्नभसीव महाद्रुमः ॥ ३४ ॥  
  
ब्रह्माण्डादेरुक्तजडवर्गायाधिष्ठानसद्रूपादन्यत्वादपि असत्त्वमित्याह##-  
न विद्यते । तथात्वं कुत इति चेद्यतो   
ब्रह्माण्डादिजडवर्गश्चतुर्दशभुवनादिसन्निवेशानां निवासात्मा आधारः   
सर्वेषामर्थानां शब्दादिविषयाणामादिः कारणभूतः । न च चिदात्मा   
विभक्तस्वभावो निर्विभागसत्तासामान्यरूपत्वादित्यर्थः ॥ ३४ ॥  
  
जानन्नपीति भगवन्नहन्त्वमलमार्जनम् ।  
अन्तर्यज्ज्ञं न जानामि तेन तप्ये चिरं मुने ॥ ३५ ॥  
  
इति अनया रीत्या अहन्त्वलक्षणस्य मलस्य मार्जनं जानन्नपि अन्तः प्रत्यगेकरसं यत्   
ज्ञं साक्षिचैतन्यं तन्न जानामि ॥ ३५ ॥  
  
कुम्भ उवाच ।  
  
एतावन्मात्रकं वृन्दं यदि न त्वं महीपते ।  
जडत्वात्तन्महाबुद्धे योऽसि तद्वद मेऽनघ ॥ ३६ ॥  
  
इदानीं परिशेषादेव साक्षिचैतन्यं परिचाययिष्यन्कुम्भ उवाच-एतावदिति ।   
एतावन्मात्रकमहङ्कारपर्यन्तं दृश्यवृन्दम् ॥ ३६ ॥  
  
शिखिध्वज उवाच ।  
  
चिन्मात्रमहमच्छात्मवेदनं विदुषां वर ।  
यत्र भावाः स्वदन्ते ते निर्णीयन्ते च येन वा ॥ ३७ ॥  
  
अज्ञातृभोक्तृत्वादिना प्रसिद्धान्तरान्तरकोशपरम्परावधौ यत्रानन्दैकरसे   
चिन्मात्रे सति अनानन्दा जडरूपाश्च भावाः शब्दादिविषयाः स्वदन्ते । येन वा   
बुद्धिवृत्त्युपारूढेन इष्टानिष्टविभागेन निर्णीयन्ते ॥ ३७ ॥  
  
एवंरूपस्य मे लग्नं नूनं मलमकारणम् ।  
सकारणं वाहमिति यत्पदं च न वेद्म्यहम् ॥ ३८ ॥  
  
विवेकदृशा पर्यालोचने एवंरूपस्य मे मम देहादिकोइशगणे अहमिति   
तादात्म्याभिमानलक्षणं मलं लग्नं इदं सकारणमकारणं वेति अहं न वेद्मि   
यत्पदं ब्रह्म तच्च न वेद्मीत्यर्थः ॥ ३८ ॥  
  
असदेतद्नात्मीयं प्रमार्ष्टुं मलमात्मनः ।  
मुने यदा न शक्नोमि तेन तप्ये सुदारुणम् ॥ ३९ ॥  
  
कुम्भ उवाच ।  
  
ब्रूहि किं तन्महाबाहो लग्नं तव मलं महत् ।  
स्थितोऽसि येन संसारी सता वाप्यथवाऽसता ॥ ४० ॥  
  
सत्ता सत्येन असता मिथ्याभूतेन वा येन मलेन हेतुना संसारी स्थितोऽसि ॥ ४० ॥  
  
शिखिध्वज उवाच ।  
  
चित्तद्रुमस्य यद्बीजमहम्भावश्च मे मलम् ।  
तच्च त्यक्तुं न जानामि त्यक्तं त्यक्तमुपैति माम् ॥ ४१ ॥  
  
तत्सत्यं मिथ्येति वा न जानामि किन्तु चित्तद्रुमस्य सर्वानर्थफलस्य मूलमिति   
सामान्यतोऽहम्भावश्चान्ममभावश्चेति विशेषतोपि जानामि । तच्च त्यक्तुं   
निरसितुमुपायं न जानामि । ननु नाहं न ममेति बुद्धिरेव तत्त्यागोपायः प्रसिद्धः   
प्राक्त्वयैव वनादिषु दर्शितः स कथमपलप्यते तत्राह-त्यक्तं त्यक्तमिति । तथा   
पुनः पुनस्त्यक्तमपि मूलोच्छेदाभावात्पुनःपुनर्मामुपैति । अतस्त्न्मूलं   
तदुच्छेदोपायं च वदेत्याशयः ॥ ४१ ॥  
  
कुम्भ उवाच ।  
  
कारणाज्जायते कार्यं यत्तत्सर्वत्र सम्भवेत् ।  
अन्यत्त्वसद्द्विचन्द्राभं दृष्टमेतन्न विद्यते ॥ ४२ ॥  
  
तत्र सत्यस्य कूटस्थत्वात्कारणता न सम्भवत्येव । असत्यस्य तु कारणतोक्तिरसत्येव   
कारणे कार्यमुत्पन्नमित्यर्थे पर्यवसिता सती   
कार्यस्यासत्यतामेवापादयतीत्यात्मैक्यपर्यवसितेति रहस्यं तद्बुद्ध्यनुसारेणैव   
बोधयिष्यन् कुम्भो लोकप्रसिद्ध्यनुरूपमहङ्कारणं त्वं स्वबुद्ध्यैवान्विष्य   
कथयेत्याह-कारणादिति द्वाभ्याम् । अन्यत्तु कारणं विनैव जातं कार्य   
द्विचन्द्राभमसदेव । यत एतत्सम्यग्दृष्टं चेन्न विद्यत इत्यर्थः ॥ ४२ ॥  
  
कारणाज्जायते कार्यमहम्भावाद्भवाङ्कुरः ।  
इति कारणमन्विष्य कथयस्व ममाधुना ॥ ४३ ॥  
  
यथा अहम्भावात्कारणान्मन-आदिलक्षणो भवाङ्कुरः कार्यं जायते इति   
एवंविधमेवाहम्भावस्यापि कारणं स्वबुद्ध्याऽन्विष्य मम कथयस्वेत्यर्थः ॥   
४३ ॥  
  
शिखिध्वज उवाच ।  
  
मुनेऽहमिति दोषस्य वेदनं वेद्मि कारणम् ।  
तद्यथोपशमं याति तन्मे वद मुनीश्वर ॥ ४४ ॥  
  
एवं पृष्टो राजा चिरं स्वबुद्ध्यान्विष्यासति देहाद्याकारवेदने   
तत्राहन्ताभिमानायोगात्तद्वेदनमेव तत्कारणमिति निश्चित्य प्रत्युवाच-मुने इति ॥   
४४ ॥  
  
चितश्चेत्योन्मुखत्वेन दुःखायायमहंस्थितः ।  
चेत्योपशमनं ब्रूहि मुने तदुपशान्तये ॥ ४५ ॥  
  
चितश्चेत्योन्मुखत्वेन हेतुना अयं देहादिरहम्भावेन स्थितः सन् दुःखाय   
सम्पन्नोऽतश्चेत्यदेहादिरेव चितस्तद्वेदनाभावेपि हेतुरित्यभिप्रेत्य तदुपशान्तये   
चेत्योपशमनोपायं ब्रूहीत्याह-चेत्येति ॥ ४५ ॥  
  
कुम्भ उवाच ।  
  
कारणं कारणज्ञोऽसि वेदनस्य वदाशु मे ।  
ततस्त्वां बोधयिष्यामि कारणाकारणक्रमम् ॥ ४६ ॥  
  
यदि वेदनस्य वेद्योन्मुखत्वे वेद्यमेव कारणमिति कारणज्ञोऽसि तर्हि   
तत्स्वाभिप्रेतमाशु वद । ततस्त्वदुक्त्यनन्तरं त्वदभिप्रेतं कारनमकारणमेव   
येन क्रमेण सम्पद्यते तं क्रमं त्वां बोधयिष्यामीत्यर्थः ॥ ४६ ॥  
  
वेद्यवेदनरूपस्य चेत्यसञ्चेतनस्य मे ।  
अकारणं कारणतां यद्यातं तव तद्वद ॥ ४७ ॥  
  
पृष्ठमेवार्थं स्फुटीकर्तुं पुनरनुवदति-वेद्येति । सामान्यतो   
वेद्यवेदनरूपस्य विशेषतश्चेत्यसञ्चेतनस्य मिथ्यात्वादकारणं   
कारणत्वाक्षममेव वेद्यं कारणतां यातमिति यत्तवाभिप्रेतं तद्वदेत्यर्थः ॥ ४७   
॥  
  
शिखिध्वज उवाच ।  
  
चेत्यचेतनरूपस्य वेद्यसंवेदनाकृतेः ।  
इयं पदार्थसत्तेह देहादिः कारणं मुने ॥ ४८ ॥  
  
शिखिध्वजः पृष्टं स्वाभिप्रेतं स्फुटमाह-चेत्येति ।   
देहादिर्बाह्याध्यात्मिकपदार्थसत्ता ॥ ४८ ॥  
  
शरीरादितयोदेति वेदनं वस्तुसत्तया ।  
असत्याभासया स्पन्दो यथा पवनलेखया ॥ ४९ ॥  
  
वेदनस्य देहादिसत्ता कथं कारणं तत्राह-शरीरेति । यतो वेदनं   
शरीरादिवस्तुसत्तया निमित्तभूतया स्वयमपि मूषानिषिक्तधातुद्रव इव   
शरीराद्याकारेणोदेति । अमूर्ते वेदने मूर्तदेहाद्याकारताया   
वास्तवत्वायोगाद्विशिनष्टि-असत्याभासयेति ॥ ४९ ॥  
  
असत्तां वस्तुसत्ताया नावगच्छाम्यहं यथा ।  
अहन्त्ववेदनं चित्तबीजं समुपशाम्यति ॥ ५० ॥  
  
यथा चित्तबीजमहन्त्ववेदनं समुपशाम्यति तथा देहादिवस्तुसत्ताया असत्त्वं   
नावगच्छामि । अतस्तदसत्त्वं यथावगम्यते तथोपदिशेति भावः ॥ ५० ॥  
  
कुम्भ उवाच ।  
  
विद्यते यदि देहादिवस्तुसत्ता तदस्ति ते ।  
अभावाद्देहसत्तादेः किन्निष्ठं तव वेदनम् ॥ ५१ ॥  
  
एवं पृष्ट्ः कुम्भो वेदनस्य विषयाकारेणोत्पत्तिभ्रमवारणाय   
देहादिदृश्यासत्त्वं प्रतिजानीते-विद्यते इति । देहादिवस्तुसत्ता यदि विद्यते तत्तर्हि ते   
तवाभिमतं वेदनस्य तन्निमित्तं तदाकारत्वं स्यात् तदेव दुर्लभमिति वेदनं   
किनिष्ठं किंविषयम् । निर्विषयमेवेत्यर्थः ॥ ५१ ॥  
  
शिखिध्वज उवाच ।  
  
यस्योपलभ्यते किञ्चित्स्वरूपं कलनात्मकम् ।  
असद्रूपं कथं तत्स्यात्प्रकाशः स्यात्कथं तमः ॥ ५२ ॥  
  
प्रत्यक्षमुपलभ्यमानस्य देहादेः कथमपलाप इति राजा पृच्छति-यस्येति ।   
सत्त्वेवोपलभ्यमानस्यासत्त्वप्रतिज्ञा विरुद्धेति दृष्टान्तेनाप्याह-प्रकाश इति ॥   
५२ ॥  
  
हस्तपादादिसंयुक्तः क्रियाफलविलासवान् ।  
सदानुभूयमानोऽयं देहो नास्ति कथं मुने ॥ ५३ ॥  
  
कुम्भ उवाच ।  
  
कारणं यस्य कार्यस्य भूमिपाल न विद्यते ।  
विद्यते नेह तत्कार्यं तत्संवित्तिस्तु विभ्रमः ॥ ५४ ॥  
  
नोपलम्भनमात्रेण दृश्यसत्तानिर्णयौ । भ्रान्तोपलम्भेषु व्यभिचारात् । किन्तु   
सत्सु कारणेषु यस्य कार्यस्योपलम्भस्तस्य सत्त्वम् । तानि चास्य न सन्तीत्याह##-  
  
कारणेन विना कार्यं शरीरं न कदाचन ।  
विद्यते यस्य नो बीजं तद्द्रव्यं क्वेव जायते ॥ ५५ ॥  
  
अकारणं तु यत्कार्यं सदिवाग्रेऽनुभूयते ।  
तद्द्रष्टुर्विभ्रमाद्विद्धि मृगतृष्णाजलोपमम् ॥ ५६ ॥  
  
अविद्यमानमेव त्वं विद्धि मिथ्याभ्रमोदितम् ।  
नातियत्नवतोऽप्येतन्मृगतृष्णाम्बु लभ्यते ॥ ५७ ॥  
  
शिखिध्वज उवाच ।  
  
असतो द्वीन्दुबिम्बादेर्न युक्तं कारणेक्षणम् ।  
वन्ध्यातनयसर्वाङ्गमण्डनं कस्य राजते ॥ ५८ ॥  
  
तर्हि किमसौ देहादिर्वन्ध्यापुत्रदेहादिवत्यन्तासन्नेव स्यादिति राजा शङ्कते-असत   
इति ॥ ५८ ॥  
  
कुम्भ उवाच ।  
  
कारणेन विना कार्यं शरीराद्यस्थिपञ्जरम् ।  
अविद्यमानमेवेदं विद्ध्यसम्भवतो नृप ॥ ५९ ॥  
  
अशरीरं शरीरेष्वनवस्थेष्ववस्थितम् इत्यादिश्रुतेस्तथैव   
विद्वदनुभवात्कारणानिरूपणाचेष्टापत्तिरेवेयमिति कुम्भ आह-कारणेनेति ॥ ५९ ॥  
  
शिखिध्वज उवाच ।  
  
हस्तपादादियुक्तस्य शरीरस्य मुनीश्वर ।  
नित्यमालक्ष्यमाणस्य पिता कस्मान्न कारणम् ॥ ६० ॥  
  
ऐतिह्यानुमानाप्तोक्त्यनुगतसंस्थानसाम्यलिङ्गादिना पितास्य कारणं निर्ज्ञातः स   
कथमपलप्यत इति राजा शङ्कते-हस्तेति ॥ ६० ॥  
  
कुम्भ उवाच ।  
  
कारनाभावतो राजन्पिता नाम न विद्यते ।  
असतो यत्तु सञ्जातमसदेव तदुच्यते ॥ ६१ ॥  
  
तस्याप्यसत्त्वे तुल्यो न्याय इति गूढाभिसन्धिस्तदेवोत्तरं पुनर्वर्णयति##-  
  
पदार्थानां च कार्याणां कारणं बीजमुच्यते ।  
सम्भवत्यङ्ग जगति न बीजेन विनाङ्कुरः ॥ ६२ ॥  
  
तस्मान्न कारणं यस्य कार्यस्येहोपपद्यते ।  
बीजाभावे हि तन्नास्ति तत्संवित्तिस्तु विभ्रमः ॥ ६३ ॥  
  
अवश्यं खलु यन्नास्ति निर्बीजं तन्मतिभ्रमः ।  
द्वीन्दुत्वमरुभूम्यम्बुवन्ध्यापुत्रदशासमम् ॥ ६४ ॥  
  
शिखिध्वज उवाच ।  
  
पितामहानां पुत्राणां पितॄणां च जगत्त्रये ।  
आद्यः पितामहः कस्मात्पूर्वोत्पत्तौ न कारणम् ॥ ६५ ॥  
  
गूढाभिसन्धिमजानानो राजा शङ्कते-पितामहानामिति । आद्यः पितामहो   
हिरण्यगर्भः । स सूक्ष्मभूतलिङ्गसमष्ट्यात्मा   
पुत्रपितृपितामहादिसर्वव्यष्टिसमष्टिस्थूलानामुत्पत्तौ कारणं किं न   
स्यादित्यर्थः । पूर्वेषां प्रजास्रष्तृणां मनुमरीचिदक्षादीनां पूर्वस्य   
स्वकार्येभ्यः पूर्वस्य ब्रह्माण्डस्य वा उत्पत्तौ ॥ ६५ ॥  
  
कुम्भ उवाच ।  
  
आद्यः पितामहो यः स्यात्सोऽपि नास्त्येव भूपते ।  
कारणाभावतो नित्यं यदा भावो न कस्यचित् ॥ ६६ ॥  
  
तस्यापि कारणं दुर्वचमित्यसत्त्वे तुल्यो न्याय इति गूढाभिसन्धिरेवोत्तरमाह##-  
नास्त्येवेत्यर्थः ॥ ६६ ॥  
  
कारणस्य स्वबीजस्य नित्याभावात्पितामहः ।  
अन्यः स दृश्यमानोपि भ्रमादन्यो न विद्यते ॥ ६७ ॥  
  
ननु यो देवानां प्रभवश्चोद्भवश्च विश्वाधिको रुद्रो महर्षिः । हिरण्यगर्भं   
पश्यत जायमानं स नो देवः शुभया स्मृत्या संयुनक्ति इत्यादिमन्त्रवर्णेषु   
तदुत्पादको जायमानं तं कृपादृष्ट्या पश्यन्नीश्वरस्तत्कारणं प्रसिद्ध एव   
स कथमपलप्यत इत्याशङ्कां परिहरन् गृहाभिसन्धिमुद्घाटयति##-  
भेदकल्पनया भ्रमान्माययान्यो दृश्यमानोऽपि स पितामहस्तस्मादन्यो न विद्यते ।   
तत्कुतस्तत्र सत्यस्य चिदंशस्यापरिणामितया अकारणत्वस्य वक्ष्यमाणत्वात्   
परिशेषान्मायाम्श एव जडस्तत्कारणं वाच्यस्तस्य चाविद्यारूपस्य बीजस्य   
कारणस्य नित्योदितविद्याबाधितत्वेनेश्वरे नित्यमेवाभावादित्यर्थः ॥ ६७ ॥  
  
मृगतृष्णाम्बुवद्भ्रान्तिरूप एवावभासते ।  
पितामहार्थकारित्वमपि तस्य भ्रमात्मकम् ॥ ६८ ॥  
  
एतेन पितामहस्य भुवनादिसर्गार्थक्रियाकारिताप्रतिभासोऽपि व्याख्यात इत्याह##-  
  
पितामहोदरे तस्य मिथ्याप्रत्ययतः स्थितिः ।  
घना तव निवृत्तैव मार्जयिष्याम्यथेतरत् ॥ ६९ ॥  
  
इत्थं मदुक्तयुक्त्या तव पितामहादेः स्वशरीरान्तस्यैतस्य   
कार्यपरम्पराप्रबन्धस्य मिथ्येति यौक्तिकप्रत्ययतो घना   
सत्यत्वेनायन्तदृढीकृता स्थितिर्निवृत्तैव । अथ   
इतरत्प्रतिभासमात्रावशिष्टांशमपि तत्त्वसाक्षात्कारपर्यन्तेनोपदेशेन   
मार्जयिष्यामीत्यर्थः ॥ ६९ ॥  
  
तस्माच्चिदात्मकतयात्मनि चित्ततोऽयं नित्यं स्वयं कचति भूमिप देवदेवः ।  
तेनैव पद्मज इति स्वयमात्मनात्मा प्रोक्तः स्वरूप इति शान्तमिदं समस्तम् ॥   
७० ॥  
  
उक्तमेवार्थं सङ्गृह्योपसंहरति-तस्मादिति । हे भूमिप   
तस्माच्चिद्व्यतिरिक्तस्योक्तयुक्त्या असत्त्वाच्चिदेवायं देवदेवः प्रागुक्त ईश्वरो   
हिरण्यगर्भादिस्तम्बपर्यन्तसर्गपरम्परात्मना नित्यं यत्कचति तदात्मा   
चिदात्मकतया आत्मन्येव कचति नान्यदणुमात्रमपि सम्पादयति सम्पद्यते वा । तेन   
स्वयमात्मना आत्मैव स्वरूपः पद्मज इत्यादिनामरूपकल्पनेन प्रोक्तः सर्वाणि   
रूपाणि विचित्य धीरो नामानि कृत्वाभिवदन्यदास्ते इत्यादिश्रुतिभिः इति एवं   
पर्यालोचने इदं समस्तं द्वैतं शान्तं ब्रह्मैवेत्यर्थः ॥ ७० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
शिखिध्वजावबोधनं नाम चतुर्नवतितमः सर्गः ॥ ९४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजावबोधनं नाम चतुर्नवतितमः सर्गः ॥ ९४ ॥  
  
  
# ०९५
पञ्चनवतितमः सर्गः ९५  
  
शिखिध्वज उवाच ।  
  
आब्र्ह्मस्तम्बपर्यन्तं यद्ययं भासते भ्रमः ।  
अर्थक्रियासमर्थश्च तत्कथं दुःखकारणम् ॥ १ ॥  
  
घनतातानवेनात्राविद्योपशमनक्रमः ।  
शिखिध्वजस्य बोधेन विश्रान्तिश्चोपवर्ण्यते ॥   
  
मृगतृष्णाम्बुवद्भ्रान्तिरूप एवावभासते इति यदुक्तं तत्र मृगतृष्णादेः   
स्नानपानाद्यर्थक्रियासामर्थ्यादयदद्र्शनान्मज्जनमरणादिदुःखकारणत्वादर्स्  
हनाच्च विषमो दृष्टान्त इति राजा शङ्कते-आब्रह्मेति । तत्तर्हि अर्थक्रियासमर्थो   
दुःखकारणं चायं कथमित्यन्वयः ॥ १ ॥  
  
कुम्भ उवाच ।  
  
एवं जगद्भमस्यास्य भावनं तावदाततम् ।  
शिलीभूतस्य शीतेन सलिलस्येव रुक्षता ॥ २ ॥  
  
सत्यसङ्कल्पभावनादृढीकृतस्य मिथ्यार्थस्यार्थक्रियासामर्थ्यं   
दुःखकारणत्वं च दैवासुरमायानिर्मितशास्त्रास्त्रहस्त्यश्वसेनादेः प्रसिद्धमेव   
किं वाच्यं जगदीऽस्वरमायानिर्मितस्य प्रपञ्चस्येत्याशयेनोत्तरमाह-एवमिति ।   
अस्य सर्गात्मकस्य जगद्भ्रमस्य प्राणिकर्मोपभोगार्थत्वात् एवं   
त्वदुक्तप्रकारमर्थक्रियासामर्थ्यं दुःखादिकारणत्वं चास्ति ।   
सत्यसङ्कल्पस्येश्वरस्य भावनमेव तत्तदर्थक्रियाद्यात्मना आततम् । यथा शीतेन   
शिलीभूतस्य सलिलस्य चिरकालेन स्फटिकादिभावेन परिणामाद्रूक्षता   
पीठपात्राद्यर्थक्रियासामर्थ्यमाततं तद्वदित्यर्थः ॥ २ ॥  
  
अज्ञानं शिथिलीभूतमेवं नष्टं विदुर्बुधाः ।  
न नाशेन विनोदेति पूर्वसंस्थानविच्युतिः ॥ ३ ॥  
  
अत एव मूलाज्ञानस्य ज्ञानाभ्यासपरिपाकक्रमेण शिथिलीभावे जगतः   
सूक्ष्मतापत्तिक्रमादेव सहाज्ञानेन नाश इत्याह-अज्ञानमिति । अज्ञाननाशं   
विना जगत्संस्थानबाधो नास्तीत्याह-नेति ॥ ३ ॥  
  
तनुत्वं सर्वबोधस्य यत्तदेव हि कारणम् ।  
सर्गोपशमसम्पत्तौ प्रतिपन्ने परे पदे ॥ ४ ॥  
  
अज्ञानशिथिलीभावे च निरोधाभ्यासेन बाह्यधीवृत्तितानवं कारणमित्याह##-  
  
तानवं दृश्यते यस्य तस्यानुक्रमतः स्वयम् ।  
पूर्वसंस्थानविगमात्प्रशमोऽप्युपपद्यते ॥ ५ ॥  
  
अत एव लोकेऽपि अपक्षयापरपर्यायतानवपूर्वक एव स्थूलभावानां विनाशः   
प्रसिद्ध इत्याह-तानवमिति । यस्य देहादेः । प्रशमो नाशः ॥ ५ ॥  
  
अनेनैव क्रमेणैवं त्वमादिपुरुषो नृपः ।  
भ्रमाकारोदयं विद्धि मृगतृष्णाम्बुवत्स्थितम् ॥ ६ ॥  
  
एवं दर्शितप्रकारेण अज्ञानशैथिल्यक्रमेण जगद्भाधादेव तव   
नित्यसिद्धपूर्णतालक्षणपुरुषस्वभावस्थितिसिद्धिरित्याह-अनेनेति ।   
मृगतृष्णाम्बुवद्भ्रान्तिरूप एवावतिष्ठते इति प्रागुक्तजगत्स्थितिरप्येवंरीत्यैव   
बोद्धव्येत्याह-भ्रमाकारोदयमिति ॥ ६ ॥  
  
एषा पितामहाभावेऽप्यसती भूतसन्ततिः ।  
न कदाचन तत्सिद्धं यदसिद्धेन साध्यते ॥ ७ ॥  
  
शङ्कोत्तरमुपसंहृत्य प्रस्तुतमेव निगमयन्नाह-एषेति ॥ ७ ॥  
  
अयं भूतोपलम्भो हि मृगतृष्णाम्ब्विवोदितः ।  
विचाराद्विलयं याति शुक्तौ रजतधीरिव ॥ ८ ॥  
  
तस्य फलं दर्शयति-अयमिति ॥ ८ ॥  
  
कारणाभावतः कार्यमभूत्वा भवतीति यत् ।  
मिथ्याज्ञानादृते तस्य न रूपमुपपद्यते ॥ ९ ॥  
  
अत एव जगतो भ्रान्तिरेव स्वरूपं नान्यदित्याह-कारणेति ॥ ९ ॥  
  
मिथ्यादृष्टिप्रेक्षितं तुन कदाचन विद्यते ।  
मृगतृष्णाम्भसा केन घटकाः परिपूरिताः ॥ १० ॥  
  
अत एव मिथ्येति दृष्टं सहार्थक्रियया निःस्वरूपतामेवापद्यत इत्याह##-  
  
शिखिध्वज उवाच ।  
  
स्रष्टुराद्यस्य परमं ब्रह्म कस्मान्न कारणम् ।  
अनन्तमजमव्यक्तमम्बरं शान्तमच्युतम् ॥ ११ ॥  
  
तर्हि पितामहस्य निर्विशेषं ब्रह्मैव कुतो न कारणम् । न च परिणामित्वेन   
तस्यानित्यत्वापत्तिः । क्रमिकसर्वपरिणामानुवृत्तिबलादेव जातिवत्तस्य   
नित्यत्वोपपत्तेरिति राजा शङ्कते-स्रष्टुरिति ॥ ११ ॥  
  
कुम्भ उवाच ।  
  
हेतुत्वाभावतो ब्रह्म कार्यत्वाभावतस्तथा ।  
अद्वैतेनातिगन्तात्मा न च कार्यं न कारणम् ॥ १२ ॥  
  
कुम्भः श्रुतियुक्त्यनुभवविरोधान्मैवमित्याह-हेतुत्वेति ।   
तदेतद्ब्रह्मापूर्वमनपरम् इति श्रुत्या   
पूर्वत्वलक्षणहेतुत्वस्यापरत्वलक्षणकार्यत्वस्य च निषेधात् नेह नानास्ति किञ्चन इति   
श्रुत्या द्वैतमात्रनिषेधात् असङ्गो ह्ययं पुरुषः   
इत्यादिश्रुतेश्चानुवृत्त्याद्यघटनात् कूटस्थस्य परिणामायोगाच्च   
सर्वप्रपञ्चातिगन्ता आत्मा शुद्धं ब्रह्म न कार्यं नापि कारणमित्यर्थः ॥ १२ ॥  
  
अकर्तृकर्मकरणमकारणमबीजकम् ।  
अप्रतर्क्यमविज्ञेयं ब्रह्म कर्तृ कथं भवेत् ॥ १३ ॥  
  
कारकान्तराप्रसिद्धेस्तत्प्रयुक्तस्वातन्त्र्यलक्षणं कर्तृत्वं त्वस्य   
दूरनिरस्तमित्याह-अकर्त्रिति । प्रयोज्यकर्तुरप्रसिद्धौ प्रयोजककर्तृताप्यस्य   
दुर्लभेति द्योतनाय अकर्त्रिति । अकारणं निमित्तशून्यमबीजकमुपादानशून्यम् ॥ १३ ॥  
  
अकारणत्वात्कार्यत्वरहितं तज्जगद्भवेत् ।  
अद्वैतैक्यमनाद्यन्तं तदाद्यमुपलम्भनम् ॥ १४ ॥  
  
निर्धर्मकत्वादेव तद्ब्रह्म अकारणत्वात्कार्यत्वलक्षणधर्माभ्यामपि रहितं   
भवेदिति हेतोः कार्यकारणात्मकं जगत्सम्पन्नमिति यदि सम्भावयसि तर्हि तज्जगत्   
द्वैतैक्यलक्षणेन वस्तुकृतपरिच्छेदेन   
आद्यन्तलक्षणैर्देशकालकृतपरिच्छेदैश्च रहितं सदाद्यमुपलम्भनं   
चिदेकरसं ब्रह्मैव सम्पन्नमित्यपि सम्भावय । तदा क्व जगद्भावः   
कार्यकारण्यता वेति भावः ॥ १४ ॥  
  
अप्रतर्क्यमविज्ञेयं यच्छिवं शान्तमव्ययम् ।  
तत्कथं कस्य केनैव कर्तृ भोक्तृ कदा भवेत् ॥ १५ ॥  
  
इत्थमेव तस्य जीवभावभ्रान्तिप्रसञ्जिते कर्तृत्वभोक्तृत्वे अपि निरसनीये इत्याह##-  
॥ १५ ॥  
  
अतो नेदं कृतं किञ्चिज्जगदादि न विद्यते ।  
न कर्तासि न भोक्तासि सर्वं शान्तमजं शिवम् ॥ १६ ॥  
  
फलितमाह-अत इत्यादिना ॥ १६ ॥  
  
कारणाभावतः कार्यं न कस्यचिदिदं जगत् ।  
अकारणत्वात्कार्यत्वं भ्रमाद्विद्धि त्विदं जगत् ॥ १७ ॥  
  
अकार्यत्वाच्च नास्त्येतत्सर्ग इत्थं न विद्यते ।  
यदा न कस्यचित्कार्यं कारणस्य जगत्तदा ॥ १८ ॥  
  
उपक्रान्तं प्रस्तुतोपयोगितया स्मारयति-यदेति ॥ १८ ॥  
  
पदार्थाभावसंसिद्धिस्तत्सिद्धौ कस्य वेदनम् ।  
एवं तु वेदनाभावे नास्त्यहन्त्वस्य कारणम् ॥ १९ ॥  
  
प्रस्तुतं निगमयति-एवं त्विति ॥ १९ ॥  
  
अतः शुद्धो विमुक्तोऽसि कैवोक्तिर्बन्धमोक्षयोः ।  
  
शिखिध्वज उवाच ।  
  
बुद्धोऽस्मि भगवन्युक्तियुक्तमुक्तं त्वयोत्तमम् ॥ २० ॥  
  
एवमहन्तानिरासोपायमुपदिश्य परिशिष्टमात्मतत्त्वमनुभावयति-अत इति ।   
उपदिष्टार्थं स्वानुभवेनानुमोदमानो राजा युक्ततमं   
त्वयोपदिष्टमित्यनुवदति-बुद्धोऽस्मीत्यादिना ॥ २० ॥  
  
कारणाभावतः कर्तृनेदं ब्रह्मेति वेद्म्यहम् ।  
कर्त्रभावाज्जगन्नास्ति तेन नास्ति पदार्थदृक् ॥ २१ ॥  
  
पदार्थदृक् नामरूपदृष्टिः ॥ २१ ॥  
  
नातश्चित्तादि तद्बीजं नातोऽहन्तादि किञ्चन ।  
एवंस्थिते विशुद्धोऽस्मि विबुद्धोस्मि शिवोस्मि वा ॥ २२ ॥  
  
नमो मह्यं परं चेत्यन्न् न किञ्चिदिति बोधितः ।  
पदार्थवेदनादित्थमसदेवावभासते ।  
अहमाद्यन्तमेतेन शान्तमासे खकोशवत् ॥ २३ ॥  
  
चित्स्वरूपात्परमन्यच्चेत्यं न किञ्चिदिति त्वयाहं बोधितः । इत्थं त्वदुपदिष्टयुक्त्या   
सर्वपदार्थानां विमर्शेन वेदनादध्यारोपे अहमादिविवेकेनापवादे अहमन्तं   
दृश्यजातमसन्नास्त्येवेत्यवभासते इति परेणान्वयः । एतेन सर्वद्वैतबाधेन   
खकोशवत् शान्तं निर्विक्षेपमासे ॥ २३ ॥  
  
जगत्पदार्थप्रविभागदृष्टिः सदेशदिक्कालकलाक्रियौघा ।  
अहो नु कालेन चिरेण शान्ता ब्रह्मैव शान्तं स्थितमव्ययात्म ॥ २४ ॥  
  
तामेव स्थितिमभिनयन्नुपसंहरति-जगदिति द्वाभ्याम् ।   
देशदिक्कालकलाक्रियौघैः सहिता जगत्पदार्थप्रविभागदृष्टिर्मम चिरेण कालेन   
शान्ता । अहो इत्याश्चर्ये । तथा च शान्तमव्ययात्म निर्विकारं ब्रह्मैव स्थितं   
परिशिष्टमित्यर्थः ॥ २४ ॥  
  
शाम्यामि निर्वामि परिस्थितोऽस्मि न यामि नोदेमि न चास्तमेमि ।  
तिष्ठामि तिष्ठ स्वयथास्थितात्मा [स्वयथास्थितात्मेत्यादिः कर्मधारयः ।  
] शिवं शुभं पावनमौनमस्मि ॥ २५ ॥  
  
परितः पूर्णभावेन स्थितोऽस्मि । अहमेवं तिष्ठामि त्वमपि स्वः प्रत्यगेकरसो   
यथास्थितात्मा तिष्ठेति अभयं त्वा गच्छताद्याज्ञवल्क्य यत्नोभगवन्नभयं   
वेदयसे इति जनकोक्तिवत्कुम्भं प्रति राजोक्तिः । एवं स्थितौ त्वदात्मैवाहं शुभं   
परमपुरुषार्थरूपं पावनं शुद्धं मौनं वागगम्यं शिवं   
निरतिशयसुखमेव सदास्मीत्यर्थः ॥ २५ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
शिखिध्वजविश्रान्तिर्नाम पञ्चनवतितमः सर्गः ॥ ९५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजविश्रान्तिर्नाम पञ्चनवतितमः सर्गः ॥ ९५ ॥  
  
    
# ०९६
षण्णवतितमः सर्गः ९६  
  
श्रीवसिष्ठ उवाच ।  
  
इति ब्रह्मणि विश्रान्तिमवाप्य स शिखिध्वजः ।  
मुहूर्तमासीत्संशान्तमना निर्वातदीपवत् ॥ १ ॥  
  
प्रतिबुद्धस्य राज्ञोऽत्र दृश्यसत्तावमार्जनम् ।  
यथा भवति निःशेषं तथा कुम्भेन वर्ण्यते ॥   
  
अखण्डब्रह्माकारवृत्त्युदयेन सम्यक् शान्तं बाह्यवृत्तिप्रशमनोपलक्षितं   
मनो यस्य तथाविधः सन्निर्वातदीपवन्निश्चल आसीदित्यर्थः ॥ १ ॥  
  
निर्विकल्पसमाधानपरेणाशु विविक्षितम् ।  
स्वलीलयेति कुम्भेन झटित्येव प्रबोधितः ॥ २ ॥  
  
अथ यदा तेन राज्ञा अखण्डाकारवृत्तिलक्षणं विकल्पमप्यवधूय   
क्षीराब्धिपतितोदकबिन्दुवन्मनसो ब्रह्मीभावमेवापाद्य ब्रह्मण्यैकरस्येन   
विविक्षितं प्रवेष्टुमभिमुखीभूतं तदा तस्य इति एवंरूपामवस्थामाशु उपलक्ष्य   
कुम्भेन वक्ष्यमाणदृश्यमार्जनोपायादिविवक्षया स झटित्येव प्रबोधित   
इत्यर्थः ॥ २ ॥  
  
कुम्भ उवाच ।  
  
राजन्नज्ञाननिद्रातः प्रबुद्धोऽसि शिवः स्थितः ।  
कार्यं नास्तमयेनैव न चानस्तमयेन ते ॥ ३ ॥  
  
ननु सर्वदृश्यानामखण्डाकारवृत्तेरप्यस्तमयेन निरतिशयानन्दसमुद्रे   
विविक्षुरहं किमिति त्वया व्युत्थापनेन विघ्नितः पुनस्तन्मम दुर्लभमिति राज्ञो   
विवक्षामभिलक्ष्य कुम्भ उवाच-राजन्निति । सति अज्ञाने तद्दुर्लभम् । नष्टे   
त्वज्ञाने सर्वदृश्यास्तमयोऽस्तु मा वा । सदृद्विभातं तत्सदैवानावृतं   
सुलभमेवेति भावः ॥ ३ ॥  
  
सकृदेव विभातात्मा नष्टानिष्टपदात्मकः ।  
कलाकलननिर्मुक्तो जीवन्मुक्तोऽङ्ग साम्प्रतम् ॥ ४ ॥  
  
श्रीवसिष्ठ उवाच ।  
  
कुम्भेन बोधितस्त्वेवं स बभूवावबोधवान् ।  
विनिर्गतो रराजोच्चैर्महामोहसमुद्गकात् ॥ ५ ॥  
  
विश्रान्तधीः क्षणेनैव पश्यन्दृश्यस्य वस्तुनः ।  
असत्तामेव मुक्तात्मा लीलया समुवाच ह ॥ ६ ॥  
  
व्युत्थानकालेऽपि दृश्यस्यासत्तामेव पश्यन् लीलया अभिनवस्य स्वबोधस्य   
चिरपरिपक्वकुम्भबोधसंवादपरीक्षालीलया ॥ ६ ॥  
  
शिखिध्वज उवाच ।  
  
ज्ञातप्रायमपीदं तु यत्पृच्छामि तदुच्यताम् ।  
भूयो निपुणबोधाय मम मानद मोदद ॥ ७ ॥  
  
शिवे शान्ते निराभासे पदेऽनुल्लसितात्मनि ।  
द्रष्ट्टदर्शनदृश्याख्यो विश्वात्मा प्रत्ययः कुतः ॥ ८ ॥  
  
न उल्लसितस्तत्त्वतः प्रकटीभूत आत्मा स्वरूपं यस्य तथाविधे । अविद्यावृते इति यावत् ।   
प्रतीयत इति प्रत्ययोऽर्थः प्रतीतिः प्रत्ययो बोधश्च कुतः ।   
कस्मान्निमित्तादालम्बनाच्चेत्यर्थः । किं सत उतासतः । आद्ये विकारबाधयोरयोगः ।   
द्वितीये सत्त्वेन प्रतिभासानुपपत्तिरिति भावः ॥ ८ ॥  
  
कुम्भ उवाच ।  
  
साधु पृष्टं महाराज राजसे वाथ भास्वरः ।  
एतदेव हि ते शिष्टं ज्ञातुं यत्तदिदं शृणु ॥ ९ ॥  
  
एवं पुष्टः कुम्भस्तदुभयमध्यासेनोपपादयिष्यन् प्रश्नमुपपन्नत्वेन   
प्रष्टारं च वक्ष्यमाणार्थग्रहणसामर्थ्येन प्रशंसति-साध्विति ।   
प्रागुपदिष्टमात्मतत्त्वमवाप्य निरस्ताज्ञानावरणत्वाद्भास्वरः सन् राजसे   
शोभसे । राजसे वाथ भास्करः इति पाठे तु इवार्थे वाशब्दः । अथ   
तत्प्रबोधानन्तरं राहुनिर्मुक्तभास्कर इव राजसे इत्यर्थः ॥ ९ ॥  
  
यदिदं दृश्यते किञ्चिज्जगत्स्थावरजङ्गमम् ।  
सर्वं सर्वप्रकाराढ्यं कल्पान्ते तद्विनश्यति ॥ १० ॥  
  
तत्राध्याससामग्रीं दर्शयितुमारोप्य   
संस्कारसहकृताज्ञानशबलमधिष्ठानं दर्शयिष्यन् पूर्वसर्गप्रलयं   
दर्शयति-यदिदमिति ॥ १० ॥  
  
ततः स्तिमितगम्भीरं न तेजो न तमस्ततम् ।  
महाकल्पविलासान्ते सत्सारमवशिष्यते ॥ ११ ॥  
  
तत्परिशिष्टमधिष्ठानं दर्शयति-तत इत्यादिना ॥ ११ ॥  
  
चिन्मात्रममलं शान्तमाभातं परमं नभः ।  
समस्तकलनोन्मुक्तं युक्तं परमया धिया ॥ १२ ॥  
  
यत्परमया स्वतत्त्वसाक्षात्कारधिया युक्तं सदेकोदितमत्यच्छं भवतीति   
परेणान्वयः ॥ १२ ॥  
  
यदेकोदितमत्यच्छं शान्तमाततमुज्ज्वलम् ।  
परमात्मात्मकं तेजस्तिमितं ज्ञप्तिमात्रकम् ॥ १३ ॥  
  
अप्रतर्क्यमविज्ञेयं समं शिवमनिन्दितम् ।  
ब्रह्मनिर्वाणमापूर्णमापूर्णोदितसंविदा ॥ १४ ॥  
  
आसमन्तात्पूर्णोदितया संविदा स्वबोधेन आपूर्णम् ॥ १४ ॥  
  
अणीयसामणीयश्च स्थविष्ठं च स्थवीयसाम् ।  
गरीयसां गरिष्ठं च श्रेष्ठं च श्रेयसामपि ॥ १५ ॥  
  
ईदृशं तत्परं सूक्ष्मं तस्याग्रे यदिदं नभः ।  
अणोः पार्श्वे महामेरुरिव स्थूलात्म लक्ष्यते ॥ १६ ॥  
  
अणीयसामणीयः इत्येतद्दृष्टान्तेन स्फुटयति-ईदृशमिति । पृथिव्यपेक्षया   
उत्तरोत्तरं सूक्ष्मतरत्वेन प्रसिद्धेभ्योऽपि परमसूक्ष्मत्वेन प्रसिद्धमपीदं   
नभः ॥ १६ ॥  
  
ईदृशं तत्परं स्थूलं यस्याग्रे यदिदं जगत् ।  
परमाणुवदाभाति क्वचिदेव न भाति च ॥ १७ ॥  
  
स्थविष्ठं च स्थवीयसाम् इत्येतदपि तथा स्फुटयति-ईदृशमिति ॥ १७ ॥  
  
विश्वात्मकचनं नाम पदेऽसम्भववेधसः ।  
तदहंवेदनं विद्धि विराडात्मा जगत्स्थितम् ॥ १८ ॥  
  
ईदृशे मायाशबले पदे अधिष्ठाने   
प्राक्तनजगत्संस्कारोद्बोधादुद्भूततत्तत्प्राणिकर्मानुसारि यदध्यासेन   
विश्वात्मकचनं तदेव । अः वासुदेवस्तस्मात्सम्भवो यस्य तथाविधस्य वेधसो   
हिरण्यगर्भस्य अहंवेदनमहम्भावलक्षणं ज्ञानाध्यासं विद्धि । तत्र   
विषयत्वेन जगत्स्थितं तदेव विराडात्मा विषयाध्यास इत्यर्थः ॥ १८ ॥  
  
वातस्य वातस्पन्दस्य यथा भेदो न विद्यते ।  
शून्यत्वखत्वोपमयोश्चिन्मात्राहन्त्वयोस्तथा ॥ १९ ॥  
  
अध्यासपक्षे चाधिष्ठानसत्तयैव कार्यकारणोभयसत्त्वनिर्वाहात्तयोः सत्त्वेन   
प्रतीतेर्ज्ञानेन बाधस्य सत्कौटस्थ्यस्य च   
नानुपपत्तिरित्यभिप्रेत्याध्यस्तस्याधिष्ठानादपृथक्त्वं सदृष्टान्तमाह##-  
खत्वं च निरपेक्षत्वादधिष्ठानदृष्टान्तौ । स्पन्दः शून्यत्वं च   
देशप्रतियोगिसापेक्षत्वादध्यस्तदृष्टान्तौ ॥ १९ ॥  
  
जलेऽस्ति देशकालान्ते यथोर्म्यादि सकारणम् ।  
परेऽसद्देशकालान्ते [परेऽस्त्यदेशकालान्ते इति मुद्रितपुस्तके पाठः ।]   
तथा जगदकारणम् ॥ २० ॥  
  
असत्कार्यवादिमतानुप्रवेशो मा भूदित्यधिष्ठानसत्तयैव कार्यस्य ब्रह्मणि   
त्रैकालिकसत्त्वमपि दृष्टान्तेन दर्शयन् विशेषमाह-जले इति ।   
देशकालाभ्यामन्तौ परिच्छेदौ यस्मिन् । जलस्यान्तरालिककारणत्वाज्जलकारणेनैव   
सकारणम् । ब्रह्मणो मूलकारणत्वादकारणम् ॥ २० ॥  
  
हेम्न्यस्ति देशकालान्ते कटकादि सकारणम् ।  
ब्रह्मण्यदेशकालान्ते तथा जगदकारणम् ॥ २१ ॥  
  
ईदृशं तद्वरिष्ठं च जगद्राज्यन्न् तदक्षतम् ।  
न द्वैतममलं शान्तं जगत्तृणलवायते ॥ २२ ॥  
  
श्रेष्ठं च श्रेयसामपि इत्येतदप्यध्यासेनैव स्फुटयति-ईदृशमिति । जगदेव   
राज्यं यस्य तज्जगद्राज्यन्न् महाराजभूतं तद्ब्रह्मेति अरिष्ठं श्रेष्ठमित्यर्थः ।   
यतो जगदध्यस्तत्वात्तृणलववत्तुच्छमतो न द्वैतमद्वैतं तदित्यर्थः ॥ २२ ॥  
  
ईदृशं तत्परं श्रेयस्तस्मिन्सति यदीश्वरे ।  
जगत्पदार्थसार्थश्रीः सा सत्तामेति वेदनात् ॥ २३ ॥  
  
तस्यैव सर्वाधिष्ठानत्वात्तत्सत्तयैव जगतः सत्तालाभ इत्याह-ईदृशमिति ॥ २३ ॥  
  
तत्सारमेकमेवेह विद्यते भूपते ततम् ।  
एकमेकान्तचित्कान्तं नैकमप्यद्वितावशात् ॥ २४ ॥  
  
एकान्तचिच्चिन्मात्रस्वरूपम् । कान्तं निरुपाधिकप्रेमपदम् । अद्विता द्वितीयासहिष्णुता   
तद्वशाद्व्यावार्याभावादेकत्वसङ्ख्याया एव द्वितीयत्वापत्तेश्च   
एकमेकत्वसङ्कुयावदपि न ॥ २४ ॥  
  
तस्माद्द्वितीया कलना काचिन्नाम न विद्यते ।  
आत्मतत्त्वमलं भातं तदेवापूर्णमक्षयम् ॥ २५ ॥  
  
आसमन्तात्पूर्णम् ॥ २५ ॥  
  
संस्थितं सर्वदा सर्वं सर्वाकारमिवोदितम् ।  
अदृश्यत्वादलभ्यत्वान्न तत्कार्यं न कारणम् ॥ २६ ॥  
  
चक्षुरादिभिरदृश्यत्वात्करादिभिरलभ्यत्वाच्च न कार्यं   
ज्ञानकर्मप्रयुक्तातिशयानास्पदं नापि कारणं ज्ञानकर्मनिर्वर्तकमित्यर्थः ॥   
२६ ॥  
  
प्रत्यक्षादेरगम्यत्वात्किमप्येव तदुत्तमम् ।  
सर्वं सर्वात्मकं सूक्ष्ममच्छानुभवमात्रकम् ॥ २७ ॥  
  
किमपि प्रत्यक्षादिलौकिकमानसिद्धार्थविलक्षणमेव स्वानुभवैकगम्यं   
तदुत्तमं निरतिशयानन्दस्वरूपं स्वयमेव सर्व सर्वस्यात्मा सर्वे चास्यात्मान इति   
सर्वात्मकम् ॥ २७ ॥  
  
आख्यानाख्यास्वरूपस्य निराभासप्रभादृशः ।  
सतो वाप्यसतो वाथ कथं कारणता भवेत् ॥ २८ ॥  
  
व्यवहारदृष्टौ आख्यानाख्यास्वरूपस्य शब्दतदर्थसर्ववस्तुस्वरूपस्य   
व्यक्ताव्यक्तस्वरूपस्य वा स्वस्य स्वं प्रत्येव कथं कारणता भवेत् ।   
परमार्थदृष्टौ तु निराभासप्रभादृशः   
निराभासप्रभाभिन्नदृङ्मात्रस्वभावस्याद्वयस्य कथं कारणता भवेत् । किं   
च व्यवहारे अद्वयमसत् द्वैतं सत् । परमार्थे त्वद्वयं सत् द्वैतमसत् । न हि   
सदसतोरपि केनचित्परस्परं कार्यकारणता वक्तुं शक्येत्यर्थः ॥ २८ ॥  
  
यद्वै न कस्यचिद्बीजमनाख्यत्वान्न कारणम् ।  
न किञ्चिज्जायते तस्मात्प्रमाणादि ततात्मनः ॥ २९ ॥  
  
प्रमाणादिमानमेयमित्यात्मकं जगन्न जायते व्यवहारे आत्मन एव तदात्मत्वात् । न   
ह्यात्मा आत्मनो जायत इत्यर्थः ॥ २९ ॥  
  
अकर्तृकर्मकरणं सत्यन्न् चिद्घनमक्षतम् ।  
आत्मरूपमनाभासं स्वयंवेदनमक्षतम् ॥ ३० ॥  
  
तस्मान्न जायते किञ्चित्परस्माद्ब्रह्मणो मुने ।  
कथं किं लभ्यते केन यथोर्म्यादि सकारणम् ॥ ३१ ॥  
  
तथा चाध्यासपक्षे न कस्यचिज्जन्मादिविक्रियेति कौटस्थ्यमेव   
सिद्धमित्युपसंहरति-तस्मादिति । यत्सकारणमूर्म्यादि मयोक्तं तदपि विमर्शे   
जलातिरिक्तं कथं लभ्यते किं वा लभ्यते । न किञ्चिन्न कथञ्चिदित्यर्थः ॥ ३१ ॥  
  
परेऽसद्देशकालान्ते तथा जगदकारणम् ।  
  
शिखिध्वज उवाच ।  
  
जलादौ यत्तरङ्गादि तत्सकारणमस्ति हि ॥ ३२ ॥  
  
एवं सत्यपि कारणे यदा कार्यकारणता नास्ति तदा   
अद्वयत्वादस्तदेशकालपरिच्छेदत्वादकारणे ब्रह्मणि सा नास्तीति किं   
वाच्यमित्याह-परे इति । जलेऽस्ति देशकालान्ते यथोर्म्यादि सकारणम् ।   
परेऽसद्देशकालान्ते तथा जगदकारणम् इति यत्प्रागुक्तं तदेव त्वयोपरीहृतम् । तत्र   
वैषम्योक्त्यंशे कोऽभिप्राय इति राजा पृच्छति-जलादाविति ॥ ३२ ॥  
  
परे जगदहन्तादि नाकारणमवैम्यहम् ।  
  
कुम्भ उवाच ।  
  
इदानीं तत्त्वतो ज्ञातमेतत्सत्यं महीपते ॥ ३३ ॥  
  
समुद्रस्य पञ्चीकृतजलकार्यत्वात्तत्कारणैर्भूतैर्वाय्वादिबाह्यनिमित्तैश्च   
तरङ्गादेः पयःपरिणामस्य सकारणत्वम् । ब्रह्मणः कारणाप्रसिद्धेरद्वयतया   
सहकारिकारणाभावाच्च तद्विवर्तस्याकारणकत्वमिति वैषम्यं मदभिप्रेतम् । तच्च   
तत्त्वज्ञानात्प्रागद्वयवस्तुसम्भावनाया एवानुदयादज्ञैर्बोद्धुमशक्यम् । त्वया   
त्वद्वैतं वस्तु सर्वद्वैतबाधेन तत्त्वतः परिचितमिति तत्सुबोधमित्याशयेन कुम्भ   
उत्तरमाह-इदानीमित्यादिना ॥ ३३ ॥  
  
इदं जगदहन्तादि नेह किञ्चिन्न विद्यते ।  
जगच्छब्दार्थरहितं जगदस्ति शिवात्मकम् ॥ ३४ ॥  
  
यदि सर्वद्वैतबाधादकारणं तर्हि तत्र जगदस्तीत्युक्तेः कोऽभिप्रायस्तमाह##-  
जगद्बाधेऽप्यस्त्येवेत्यभिप्राय इत्यर्थः ॥ ३४ ॥  
  
व्योम्न्येव निर्मितं शान्तं व्योम्ना सूक्ष्मतरेण च ।  
यथा नभसि शून्यत्वं तथेदं जगदीश्वरे ॥ ३५ ॥  
  
यथा व्योम्न्येव व्योम्नोऽपि सूक्ष्मतरेण मायाव्योम्ना निर्मितं गन्धर्वनगरं   
मिथ्यात्वान्नित्यशान्तं व्योमसत्तयैवास्ति । यथाऽशून्येऽपि नभसि तद्विरुद्धं   
शून्यत्वं तत्सत्तयैवास्ति । तथा ईश्वरे मायाशबले ब्रह्मणि जगदित्यर्थः ॥ ३५ ॥  
  
सदृशं स्वस्वरूपेण न वा रूपेण केनचित् ।  
एवंरूपं जगदिदं सम्यग्ज्ञातं शिवं भवेत् ॥ ३६ ॥  
  
स्वस्वरूपेण चैतन्यैकरसेन सदृशं चिद्रूपमेव सम्यग्ज्ञातम् । अथवा   
केनचिद्रूपेण जडरूपेण वा न सदृशं शून्यमेवेति ज्ञातं सत् शिवं ब्रह्मैव   
भवेत् ॥ ३६ ॥  
  
सम्यग्ज्ञानप्रभावेण विषमप्यमृतायते ।  
असम्यग्ज्ञातमशिवं जगद्दुःखप्रदं परम् ॥ ३७ ॥  
  
नन्वशिवं कथं शिवं भवेत्तत्राह-सम्यगिति ॥ ३७ ॥  
  
विषबुद्ध्यामृतमपि भुक्तं विषरसायते ।  
ईदृशश्च यथा वेत्ति यद्यदेष चिदीश्वरः ॥ ३८ ॥  
  
ईदृशः विद्यासहायोऽविद्यासहायो वा ॥ ३८ ॥  
  
तत्तथैवाशु भवति तादृग्रूपतया शिवः ।  
यथा ज्वाला भ्रमाज्जाता विचित्राकारविभ्रमैः ॥ ३९ ॥  
  
यथा ज्वाला तिमिरादिनेत्रदोषविभ्रमैः केशोण्ड्रकादिरूपेण विचित्रा   
जाताप्यनन्यरूपेणैव तिष्ठति ॥ ३९ ॥  
  
तिष्ठत्यनन्यरूपैव ब्रह्मसत्ता तथैव हि ।  
यत्परं चित्स्वरूपेण स्थितमात्मनि मन्थरम् ॥ ४० ॥  
  
यच्चित्स्वरूपेण स्थितं परं ब्रह्म तदेवात्मनि मन्थरं मन्दप्रबोधं   
सत्तेनैवाप्रबोधेन निमित्तेन ॥ ४० ॥  
  
तत्तेन देहदेह्यादिर्जगदादीव लक्ष्यते ।  
केवलं परमेवेत्थं परमं भासते शिवम् ॥ ४१ ॥  
  
अतो जगदहन्तादि प्रश्न एवेति नोचितः ।  
यद्वस्तु विद्यमानं सत्प्रश्नस्तत्र विराजते ॥ ४२ ॥  
  
बोधदार्ढ्ये तु शिवे शान्ते इत्यादित्वत्कृतप्रश्नस्यानवकाश एवेत्याह-अत इति । इति   
द्रष्ट्टदर्शनदृश्याख्यो विश्वात्मा प्रत्ययः कुतः इति प्रश्न एव नोचितः ॥ ४२ ॥  
  
प्रेक्षितं यत्तु नास्त्येव प्रेक्षाप्रश्नेन तत्र किम् ।  
सन्निवेशं विना सत्ता यथा हेम्नो न विद्यते ॥ ४३ ॥  
  
यदि जगन्नास्त्येव तर्हि कथं तत् प्रेक्षास्पष्टमनुभूयत इति प्रश्नोऽपि न कार्य   
इत्याह-प्रेक्षितमिति । तादृशप्रेक्षाया निर्विषयत्वे कथमिति   
प्रष्टव्यप्रकारस्यैवाभावादित्यर्थः ॥ ४३ ॥  
  
तथा जगदहम्भावं विना नेशस्य संस्थितिः ।  
अकारणत्वान्नास्तीदं ब्रह्मैवेत्थं विजृम्भते ॥ ४४ ॥  
  
संस्थितिः प्रश्नार्हेति शेषः ॥ ४४ ॥  
  
अजृम्भमाणमेवेदं जगत्त्वेनेव संस्थितम् ।  
यन्मया एव तेनैव मिथः सम्प्रेरिताशयम् ॥ ४५ ॥  
  
ननु यदि पृथिव्यादयो न सन्त्येव तर्हि कथं यः पृथिव्यां तिष्ठन्पृथिव्या   
अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयत्येष त   
आत्मान्तर्याम्यमृतः इत्यादिश्रुतेरन्तर्यामिणेश्वरेण प्रेर्यमाणा एव सर्वे   
भावाः स्वस्वकार्ये चमत्कुर्वन्तीति वैदिकसिद्धान्तस्तत्राह-यन्मया एवेति ।   
मायाशबलेश्वरमयाः सर्वे भावास्तेन मायाशबलेश्वरेणैव माययैव मिथः   
सामग्र्यात्मना मेलनाय सम्प्रेरिताः सन्तः पञ्चभूतात्मके पिण्डे मायिकमेव   
तत्तत्कार्यचमत्कारं कुर्वन्ति । यथा मिथुनानि स्त्रीपुंसयुग्मानि यौवने काममयानि   
कामेन प्रेरितानि परस्परं सम्भोगेन पुत्राद्युत्पादनेन चमत्कुर्वन्ति । यथा वा   
बीजानि भूस्थानि वर्षोदकेन प्रेरितान्यङ्कुरोदयाच्चमत्कुर्वन्ति तद्वदिति परेणान्वयः   
॥ ४५ ॥  
  
चमत्कुर्वन्त्यमी भावाः पञ्चके मिथुनौघवत् ।  
चिन्मात्र एव चिन्मात्रं चिन्मात्रेणावधीयते ॥ ४६ ॥  
  
तथा आवृतचिन्मात्रमेव चिन्मात्रेण मायिकेन नानात्मनैव नानेव भूत्वा   
अवधीयते तत्तत्कार्यरूपेण परिच्छिद्यते ॥ ४६ ॥  
  
नानात्मनैव नानेव स्वात्मज्ञानात्मनात्मवत् ।  
पूर्णात्पूर्णान्युद्धरन्ति पूर्णात्पूर्णानि चक्रिरे ॥ ४७ ॥  
  
यथा तदेव चिन्मात्रं स्वात्मज्ञानात्मना स्वेनैव व्याप्तं पारमार्थिकात्मना   
चमत्कुरुते तद्वत् ब्रह्मण एव ब्रह्मभूतसर्गात्मना मायिकचमत्कारे तस्यैव   
तत्त्वज्ञानेन पारमार्थिकस्वरूपावाप्तिचमत्कारे च । पूर्णमदः पूर्णमिदं   
पूर्णात्पूर्णमुदच्यते । पूर्णस्य पूर्णमादाय पूर्णमेवावशिष्यते इति श्रुतिमर्थत   
उदाहरति-पूर्णादिति । प्रलये वासनामात्रशेषेण सर्वोपाधिप्रलये मायाशबले   
ब्रह्मण्यप्ययं प्राप्ता जीवाः कल्पादौ भोजकादृष्टपरिपाके पुनः   
स्वस्वव्यष्टिसमष्ट्युपाधीन्सर्गेण यदुद्धरन्ति तत्पूर्णादपरिच्छिन्नाद्ब्रह्मणः   
कारणात्पूर्णान्यपरिच्छिन्नब्रह्मरूपाण्येव कार्याणि माययोद्धरन्ति । स्थितिकाले च   
यदवान्तरकार्यजातमैहिकामुष्मिकभोगमोक्षसाधनानि चक्रिरे तदपि पूर्णादेव   
पूर्णान्येव च मायया चक्रिरे ॥ ४७ ॥  
  
भवन्ति पूर्णात्पूर्णानि पूर्णमेवावशिष्यते ।  
चिन्मात्रमेव कचति यच्चिन्मात्रमयात्मनि ॥ ४८ ॥  
  
ततो यत्तत्त्वज्ञानान्मुक्ता भवन्ति तदपि पूर्णादेव मायापगमात्पूर्णानि भवन्ति ।   
सह भेदभ्रमेण मायापगमे पूर्णमेवावशिष्यत इति श्रुतेस्तात्पर्यार्थ इति भावः   
। यच्चिन्मात्रमयात्मनि सर्गवेदनं कचितं तच्चिन्मात्रे चिन्मात्रमेवाकचित्वैव   
कचितं नामेत्यत्रान्वयः ॥ ४८ ॥  
  
अकचित्वैव तन्नाम कचितं सर्गवेदनम् ।  
अहं चिता चिदेवादौ भवतीव स्वयं ततः ॥ ४९ ॥  
  
अहम्प्रत्यगात्मरूपा चिदेव सर्गादौ स्वं रूपमत्यजन्त्येवाभवन्त्येव स्वतश्चिता   
स्वयमेवानन्तकं मनोरूपं भवतीव ॥ ४९ ॥  
  
अभवन्त्येव रूपं स्वमत्यजन्ती निरामयम् ।  
तेजोमयमनाद्यन्तं मनोरूपमनन्तकम् ॥ ५० ॥  
  
सम्राट्संसारमाभासि भवतीव स्वयं वपुः ।  
पश्यत्यथ सदेवेदं स्वरूपत्वात्सदेव वा ।  
भावनाद्भूततामेति दृश्यं भवति च क्षणात् ॥ ५१ ॥  
  
ततः स्थौल्यकल्पनेनाभासि सत् स्वयम्भुवः सम्राट् संसारं विराड्भावेन   
संसरणरूपं भवतीव । अथ व्यष्टिजीवभावेनेदं जगद्भ्रान्त्या सदेव पश्यति   
परमार्थतोऽधिष्ठानसदेव वा जगति पश्यति तदंशे न भ्रान्तिरित्यर्थः । भूततां   
चतुर्विधभूतग्रामताम् ॥ ५१ ॥  
  
शान्तं जगत्प्रसररूपतया स्वभावशब्दार्थमुक्तमिदमव्यपदेश्यमेकम्   
।  
वस्तु स्थितं निजचमत्करणावलोकरूपं जगत्स्वरहितानुभवात्मतत्त्वम् ॥ ५२ ॥  
  
उक्तमुपसंहरति-शान्तमिति । एवमुक्तरीत्या शान्तं स्वभावतः   
शब्दार्थाभ्यां नामरूपाभ्यां मुक्तमत एवाव्यपदेश्यं स्वप्रकाशो   
योऽनुभवस्तदात्मतत्त्वमेकं वस्तु निजचमत्करणं मायातदवलोकरूपं सत् जगत्   
प्रसररूपतया जगदिव भूत्वास्थितमित्यर्थः ॥ ५२ ॥  
  
इत्यार्षे श्रीवासिष्ठमहारामायणे वा० दे० मो० निर्वा० पू० चू०   
शिखिध्वजावबोधनं नाम षण्णवतितमः सर्गः ॥ ९६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजावबोधनन्न् नाम षण्णवतितमः सर्गः ॥ ९६ ॥  
  
  
# ०९७
सप्तनवतितमः सर्गः ९७  
  
कुम्भ उवाच ।  
  
हेम्न्यस्ति देशकालान्ते इत्थं जन्यजनिक्रमः ।  
न किञ्चिज्जायते शान्तान्न किञ्चित्प्रविलीयते ॥ १ ॥  
  
पूर्वत्राकारणं दृश्यं न जातमिति मार्जितम् ।  
विमार्ज्यतेऽत्र यत्नेन दृश्यवेदनता चितः ॥   
  
इत्थन्न्न् विंशतितमश्लोकोक्तः समुद्रतरङ्गदृष्टान्तस्तदवान्तरवैषम्यं त्वे   
दृश्यमार्जनोपयोगितयोपपादितम् । इदानीमेकविंशतितमश्लोकोक्तं   
हेमकटकदृष्टान्तं तदवान्तरवैषम्यं च तथैवोपपादनीयमिति वक्तुं   
कुम्भोऽनुवदति-हेम्नीति ॥ १ ॥  
  
स्वसत्तायां स्थितं ब्रह्म न बीजं न च कारणम् ।  
शुद्धानुभवमात्रं तत्तस्मादन्यन्न विद्यते ॥ २ ॥  
  
किञ्चिज्जगदहन्तादि तदेवानन्तमस्ति हि ।  
  
शिखिध्वज उवाच ।  
  
शिवे जगदहन्तादि मुने नास्तीति वेद्म्यहम् ॥ ३ ॥  
  
अस्तु दृश्यासत्त्वं तदसत्त्वे शुद्धचितस्तद्वेदनस्वरूपताप्रतीतिः कथमिति राजा   
पृच्छति-शिवे इत्यादिना ॥ ३ ॥  
    
सर्गवेदनमाभाति कथमेतद्वदाशु मे ।  
  
कुम्भ उवाच ।  
  
विस्तारं तदनाद्यन्तं तत्संविदिव तिष्ठति ॥ ४ ॥  
  
नभोविस्तृतसौरालोकस्य   
तदध्यस्तगन्धर्वनगरादिप्रकाशस्वरूपताप्रतीतिवत्तदित्याशयेन कुम्भ   
उत्तरमाह-विस्तारमिति । विस्तार्यत इति विस्तारं तदधिष्ठानसन्मात्रमेव तस्य   
स्वाध्यस्तस्य संवेदनं संवित् प्रथेव तिष्ठति । अत एव तदध्यस्तं भुवनं   
तन्मात्रमधिष्ठानसन्मात्रमेवेति तदेव जगद्वपुर्व्यपदिश्यत इत्यर्थः ॥ ४ ॥  
  
तत्तद्भुवनमत्यच्छं तत्तन्मात्रं जगद्वपुः ।  
न विज्ञानमयोऽर्थोऽस्ति न बाह्यो नापि शून्यता ॥ ५ ॥  
  
अत्र विज्ञानवादी भुवनादिरूपोऽर्थ आन्तरो विज्ञानपरिणाम एव संवृत्त्या   
बाह्यार्थवदवगम्यत इति मन्यते । गौतमकणादकपिलपतञ्जलिप्रभृतयो   
बाह्यार्थः पृथिव्यादिपञ्चभूतमयः परमार्थभूतोऽस्तीति । माध्यमिकस्तु   
शून्यमेव बाह्याभ्यन्तरग्राह्यग्राहकभावेन संवृत्त्या प्रथते न वस्तुभूतं   
किञ्चिदस्तीति । तम्मतान्यपाकुर्वन्नाह-न विज्ञानमय इति ॥ ५ ॥  
  
वेदनामात्रसारत्वाद्यथा चित्सार उच्यते ।  
द्रवत्वं सलिलस्येव चिदचित्त्वमकारणम् ॥ ६ ॥  
  
तत्कुतस्तत्राह-वेदनेति । सर्वेषां वादिनां कल्पनाः सत्यां   
वेदनायामुपपद्यन्ते नासत्यामिति न तस्याः शून्यता क्षणिकता जन्यता विनाशिता   
परिणतिर्वा केनचित्क्वचिद्वक्तुं उच्यते उपपाद्यते शृणु दृष्टान्तम् । यथा   
द्रवत्वं सलिलस्य रसस्तद्वत्सर्ववस्तूनां चैतन्यं सारः । यदि चैतन्यं नाम वस्तु   
न स्यात्तर्हि साधकाभावात्सर्वं जगदस्तिनास्तीति व्यपदेशानर्हं किं स्यादिति   
विभाव्यतामिति भावः । एवं रसभूतायाश्चितः अचित्त्वमकारणं न   
कारणैर्निरूपयितुं शक्यम् ॥ ६ ॥  
  
स्वात्मनीशमनन्तं तद्यथास्थितमवस्थितम् ।  
प्रतियोगिव्यवच्छेदाभावतः सत्त्वभावयोः ॥ ७ ॥  
  
त्वया वा तस्या जगत्प्रत्ययता कथमुपपादनीयेति चेत्तत्राह-स्वात्मनीति ।   
तच्चिद्रूपं स्वात्मनि जगदाकारेण प्रथने परमार्थचिन्मात्ररूपेण वा प्रथने   
ईशं स्वमायया समर्थमतस्तद्यथा साविद्यं निरविद्यं वा यथा स्थितं तथैव   
प्रतीत्याप्यवस्थितमित्यर्थः । यदि तत्स्वच्छास्वच्छोभयभावस्थितिसमर्थं तर्हि   
तस्य स्वच्छभावैकव्यवस्थता कुतस्तत्राह-प्रतियोगीति । सत्त्वमात्रस्य स्वभावो हि   
स्वच्छभावः । अस्वच्छभावस्तु तद्विरुद्धभावः । स यदि स्वविरोधिनः सत्त्वस्य   
व्यपच्छेदं कुर्यान्न कुर्याद्वा । द्वेधापि स्वयं न सिद्ध्यतीति   
सत्त्वतद्विरुद्धभावयोः प्रतियोगिव्यवच्छेदाभावादस्वच्छताया असत्त्वात्परमे   
सद्वस्तुनि स्वच्छभावैकव्यवस्थता सिद्धेत्यर्थः ॥ ७ ॥  
  
असत्त्वात्तेन परमे स्वच्छभावव्यवस्थता ।  
यदि कारणतापत्तियोग्यं शान्तं पदं भवेत् ॥ ८ ॥  
  
ननु अस्वच्छभावस्यात्यन्तापलापः किमर्थं क्रियते ।   
स्वच्छचिद्रूपमेवास्वच्छजगद्भावकारणतापत्तियोग्यमिति कुतो न कल्प्यते तत्राह##-  
भावः ॥ ८ ॥  
  
अनिङ्गितमनाभासमप्रतर्क्यं कथं भवेत् ।  
अतो न कारणं नैव बीजं ब्रह्म कदाचन ॥ ९ ॥  
  
कार्यस्य कस्यचिन्नाम तेन सर्गो न विद्यते ।  
न चान्यथोपपत्तिर्हि सर्गस्यास्योपपद्यते ॥ १० ॥  
  
चिदभ्यासपक्षं विना सर्गस्योपायान्तरेणोपपत्तिरेव नास्तीत्याह - न चेति ॥ १० ॥  
  
चिन्मात्रकादृते तस्माज्जडसर्गो न विद्यते ।  
यदिदं दृश्यते किञ्चित्तच्चिद्घनमिवोत्थितम् ॥ ११ ॥  
  
उत्थितमिव ॥ ११ ॥  
  
अहम्भावजगच्छब्दशब्दार्थरसरञ्जनम् ।  
कार्यं न कारणाभावात्पदार्थे तूपपद्यते ॥ १२ ॥  
  
तर्ह्यस्त्वकारणकमेवेदं जगदिति यदृच्छावादिपक्षं निरस्यति - कार्यमिति ॥ १२   
॥  
  
द्वित्वैक्याद्यात्मकं व्योमपुष्पवत्स्वानुभूतितः ।  
वस्तु नाशैकनिष्ठत्वान्न वा ज्ञमुपपद्यते ॥ १३ ॥  
  
यदि सन्मात्रैकरसं तर्हि कथं जगच्चिज्जडरूपेण सद्रूपेण च   
द्वित्वैक्याद्यात्मकं प्रतीयते तत्राह - व्योमपुष्पवदिति । खपुष्पवज्जडांशो   
विकल्पमात्रमित्यर्थः । अस्तु तर्हि चिद्रूपमेव जगत् । तस्य चिद्रूपमेव ब्रह्म कारणम् ।   
न च चिद्रूपैक्ये इदं कार्यमिदं कारणमिति विभाजकाभावः । जन्मनाशयोरेव   
विभाजकत्वोपपत्तेस्तत्राह - वस्त्विति । न वा घटपटादिजागतं वस्तु ज्ञं   
चिद्रूपमुपपद्यते । कुतः । नाशैकनिष्ठत्वान्नाशनियतत्वात् । चितो हि नाशो न चिता   
सिद्ध्यति । नाशकाले चितः सत्त्वे नाशोक्तेर्निर्विषयत्वात् । नापि जडेन । तस्य   
चिद्धावप्यसमर्थत्वादित्यर्थः ॥ १३ ॥  
  
उपलम्भकरो नाशो जन्मनस्तस्य वा कुतः ।  
अथ चैनं सदा सन्तं नित्यं नष्टं च वेत्सि वा ॥ १४ ॥  
  
यदि तु चितो नाशो चिद्रूप एव स्वपरप्रथायामन्यनिरपेक्ष इति   
कश्चिद्ब्रूयात्तत्राप्याह-उपलम्भकर इति । चिद्रूपः संविन्नाशः स्वजन्मनस्तस्य   
स्वप्रतियोगिनो वा उपलम्भकरः प्रकाशकः । कुतः । न हि   
स्वोत्पत्तिस्तत्पूर्वकालिकप्रतियोगिचिद्वा नाशेनोपलब्धुं शक्यते ॥ न च   
तदुभयानुपलम्भे तस्य नाशः स्वयमुत्पन्न इत्यनुभवितुं शक्यम् । न च साक्षिणा   
तदुभयानुभवश्चितश्चिद्विषयत्वायोगादतस्तद्वेद्योत्पत्तिनाशयोर्जगतश्च   
जाड्यमेवेति भावः । एवं जगतो जाड्ये सिद्धे कारणानिरूपणादकारकोत्पत्तौ सदैव   
जन्म स्यान्नित्यं च नाशः स्यादुभयोरपि निवारकाभावात् । हे स्वभाववादिन् यदि   
निष्प्रमाणकमनुभवविरुद्धमपीत्थमेव नित्योत्पत्तिनाशस्वभावमिदं जगदिति   
वेत्सि अभ्युपगच्छति ॥ १४ ॥  
  
पदार्थौघं तदेवेत्थमेकरूपेऽपि किं व्यथा ।  
उपलम्भस्तु यश्चायमेषा चित्तचमत्कृतिः ॥ १५ ॥  
  
तर्हि श्रुतिविद्वदनुभवसिद्धे अखन्डचिदेकरूपे तस्मिन्नभ्युपगम्यमाने तव किं   
व्यथा किमर्थ पीडेत्यर्थः । ननु यदि सर्वं चिदेकरसं तर्हि कथं   
चिदचिद्विविधोपलम्भस्तत्राह - उपलम्भस्त्विति ॥ १५ ॥  
  
चित्तत्त्वमात्रसत्तास्ति द्वित्वमैक्यं च नास्त्यलम् ।  
अतः पदार्थसत्ताया भावे सति भूपते ॥ १६ ॥  
  
तर्हि चिदन्यच्चित्तमेव द्वितीयं स्यात्तत्राह - अत इत्यादिना ॥ १६ ॥  
  
असम्भवाद्भावनस्य नाहन्ताभावनास्ति ते ।  
अहम्भावासम्भवतश्चित्तमन्यत्किमुच्यते ॥ १७ ॥  
  
इति चित्तमहंरूपं नास्त्यतो न च भिन्नता ।  
निर्वासनः शान्तमना मौनी परनभोमयः ॥ १८ ॥  
  
भिन्नता जीवब्रह्मभेदश्चिदचिद्भेदश्चितो दृश्यवेदनतारूपभेदश्च नास्ति ॥ १८ ॥  
  
सदेहो वा विदेहो वा भावस्थोऽप्यचलोपमः ।  
सम्बन्धाच्छुद्धचिद्दृष्टेः पदार्थाभावसिद्धितः ॥ १९ ॥  
  
शुद्धचिद्दृष्टेः सम्बन्धालाभात् कदापि   
जडपदार्थानामसिद्धेस्तद्भावनाप्रयुक्तमहमिति जीवरूपमपि नास्त्येवेति   
स्वयमात्मैव परिशिष्यत इत्यर्थः ॥ १९ ॥  
  
भावनाभावतश्चित्ते नास्त्येवाहमिति स्वयम् ।  
एवं ब्रह्मेति वेदार्थभावनादनुभूतितः ।  
चेतितार्थैकसत्यत्वाच्चिन्ता नाम क्व विद्यते ॥ २० ॥  
  
तादृशात्मैव सत्यं ज्ञानमनन्तं ब्रह्म । नित्यं विज्ञानमानन्दं ब्रह्म ।   
ब्रह्मैवेदं विश्वमिदं वरिष्ठम् इत्यादिसर्ववेदार्थस्तद्भावनादेव   
तदनुभवादित्यर्थः । तर्हि तच्चिन्तनतदनुभवात्मिका अखण्डाकारवृत्तिः सर्वं   
बाधित्वा स्वयं परिशिष्येतेत्याशङ्क्याह-चेतितेति । ब्रह्मचिन्तनया   
चेतितब्रह्मार्थैकसत्यत्वाच्चिन्तादिवृत्तिरपि स्वेद्धबोधेन बाध्यत इति न   
ब्रह्मातिरिक्तपरिशेषप्रसक्तिरित्यर्थः ॥ २० ॥  
  
तेनासि निर्मलमकारणमादिमुक्तं तद्ब्रह्म शाश्वतमशेषमनेकमेकम् ।  
शून्यन्न् निरामयमसत्सदनादिमध्यं सर्वं जगच्चिदपि ब्रह्म यथास्थितं   
तत् ॥ २१ ॥  
  
उक्तमर्थं फलेनोपसंहरति - तेनेति । तेन सर्वद्वैतबाधेन त्वं ब्रह्मैवासि ।   
तद्ब्रह्म अशेषमनेकमेकमेव सम्पन्नं सर्वं जगच्चासच्छून्यमेव ।   
तत्प्रतिभासरूपा चिदपि यथास्थितमविकृतं ब्रह्मैवेति निरामयं   
तदेवावशिष्टमित्यर्थः ॥ २१ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
शिखिध्वजप्रबोधनं नाम सप्तनवतितमः सर्गः ॥ ९७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजप्रबोधनं नाम सप्तनवतितमः सर्गः ॥ ९७ ॥  
  
# ०९८
अष्टनवतितमः सर्गः ९८  
  
शिखिध्वज उवाच ।  
  
चित्तं नास्तीति मे बोधो यथा युक्त्या स्फुटं भवेत् ।  
तामन्यामथवा ब्रूहि बुद्धं न निपुणं मया ॥ १ ॥  
  
चित्तं नास्तीति बोधस्य दृढीकाराय विस्तरात् ।  
चेत्यासत्त्वादचित्तं तत्सद्ब्रह्मैवेति वर्ण्यते ॥  
  
ननु आलोके सति रूपादेरिव सत्येव चित्ते चितस्तदन्यस्य वा प्रथा दृश्यते नासति । तद्यदि   
चित्तं ब्रह्माकारवृत्तिकं बाध्येत तर्हि दीपनाश इव पुनरान्ध्यं प्राप्तम् । सचित्ता   
एव सचेतना अचित्तास्त्वचेतना लोके प्रसिद्धास्तद्यदि जीवन्मुक्ता नष्टचित्तास्तर्हि   
मृदादिवदचेतनाः सम्पद्येरन् । न च तथा दृश्यन्ते । किं च सति चित्ते   
निरतिशयानन्दलक्षणः परमपुरुषार्थः शास्त्रफलमनुभवितुं शक्यं नासति ।   
न चाननुभूयमानः कश्चित्पुरुषार्थो नाम भवति । किं च ब्रह्माकारं चित्तमेव   
चित्तं बाधते अन्यद्वा । नाद्यः । स्वात्मनि क्रियाविरोधात् । न हि दाह्यं दहन्नग्निः   
स्वात्मानं दग्धुं शक्नोति । न द्वितीयः । तद्बाध्यस्य जगतस्तद्बाधकत्वायोगात् ।   
चित्तवृत्त्यतिरिक्तस्य लोके बाधकत्वाप्रसिद्धेः सुन्दोपसुन्दन्यायानवतारात् ।   
ब्रह्मणस्त्वनादेः सर्वसाधकत्वमेव न बाधकत्वमिति चित्तबाधो निरर्थको   
दुष्करः सर्वानुभवपराहतश्चेत्याद्याशङ्कानिरासेन बोधदार्ढ्यकामो राजा   
पृच्छति - चित्तमिति । तां प्रागुक्तामेव युक्तिं विशदीकृत्य ब्रूहि । अथवा   
तदन्यां तदुपयुक्तां मदीयसर्वाशङ्कानिवारणसमर्थां च युक्तिं   
ब्रूहीत्यर्थः । निपुणं दृढम् ॥ १ ॥  
  
कुम्भ उवाच ।  
  
चित्तं नास्त्येव हे राजन्कदाचित्किञ्चन क्वचित् ।  
यच्चेदं चित्तवद्भाति तद्ब्रह्माभिधमव्ययम् ॥ २ ॥  
  
तत्र सर्वदोषपरिहारेण चित्तबाधोपपादिकां युक्तिं वक्तुं कुम्भश्चित्तासत्त्वं   
तदध्हिष्ठानब्रह्ममात्रसत्त्वं च प्रतिजानीते - चित्तमिति । कदाचित्काले क्वचिद्देशे   
किञ्चिद्वस्त्वात्मना च चित्तं नास्ति ॥ २ ॥  
  
अतोऽज्ञानात्मकं यत्तज्जगदेव न विद्यते ।  
तत्राहन्त्वन्तदित्यादिकल्पिताः कलनाः कुतः ॥ ३ ॥  
  
तां युक्तिमाह - अत इति । यतः सर्वं चित्तादि जगदज्ञानात्मकं   
ज्ञानेनाज्ञानबाधेन हेतुना न विद्यते अतो हेतोरित्यर्थः । अयं भावः -   
भवेदयं स्वात्मनि क्रियाविरोधो यज्ञज्ञानबाधाच्चित्तादिबाधोऽन्यः स्यात् ।   
अज्ञानबाध एव तु   
सर्वतत्कार्यतत्सम्बन्धावरणविक्षेपादिसर्वनिवृत्तिरूपस्तस्मिन्सति चित्तं नास्त्येवेति   
प्रतिज्ञातार्थोऽर्थसिद्ध एव । अत एव न पुनरान्ध्यादिदोषप्रसक्तिरज्ञानस्यैव   
सर्वान्ध्यप्रयोजकस्यापगमात् । स्वप्रकाशपूर्णानन्दपरिशेषेण   
निरतिशयपुरुषार्थसिद्धेश्च । न च चित्ताधीना चेतनता किन्त्वभिव्यक्तचिदधीना । सा   
च जीवन्मुक्तेषु चित्तनाशेऽप्यस्त्येवेति नाचेतनत्वप्रसङ्गः । न च चित्तनाशे तत्कृता   
चिदभिव्यक्तिरपैति । अनभिव्यक्तेरज्ञानावरणकृतत्वेन तदपगमे चितोऽभिव्यक्तेः   
स्वाभाविकृत्वेनानपायात् । न हि वायुना घनापसारणेन कृता सूर्याभिव्यक्तिः   
शरदि वायूपरमे अपैतीति सर्वदोषपरिहार इति ॥ ३ ॥  
  
नास्त्येव जगदेवेदं यच्चेदं किञ्चनोदितम् ।  
ब्रह्मैवास्तीह सकलं केन तद्बुध्यते कथम् ॥ ४ ॥  
  
प्रथमप्रतिज्ञां समर्थितां निगमय्य द्वितीयामुपादत्ते - नास्त्येवेति ।   
तत्समर्थनाय यत्र त्वस्य सर्वमात्मैवाभूत्तत्केन कं पश्येत् इति श्रुतिं   
प्रमाणयति - केनेति ॥ ४ ॥  
  
महाप्रलयसर्गादावेवेदं नोदितं जगत् ।  
निर्देशस्त्विदमित्यत्र त्वद्बोधाय मया कृतः ॥ ५ ॥  
  
न निरोधो न चोत्पत्तिर्न बद्धो न च साधकः इति श्रुतिरपि तत्र मानमित्याशयेनाह ##-  
नोदितमेव तर्हि चित्तं नास्त्येवेति प्रतिज्ञावाक्ये त्वया कथं यच्चेदं चित्तवद्भातीति   
निर्देशः कृतस्तत्राह - निर्देशस्त्विति ॥ ५ ॥  
  
उपादानात्मकादीनां कारणानामभावतः ।  
अकारणं च भावानामशेषाणां त्वसम्भवात् ॥ ६ ॥  
  
पूर्वोक्तयुक्तिरप्येतत्साधनसमर्थेत्याशयेनाह - उपादानेति ॥ ६ ॥  
  
एवमज्ञानबुद्ध्यात्म जगत्तस्मान्न विद्यते ।  
तस्माद्यदिदमाभाति भासनं ब्रह्म नेतरत् ॥ ७ ॥  
  
द्वितीयप्रतिज्ञां निगमयति - तस्मादिति ॥ ७ ॥  
  
अनाख्येऽनाकृतौ देवे करोतीदमिति त्वसत् ।  
भाषितं नोपपत्त्यात्म न सत्यं नानुभूयते ॥ ८ ॥  
  
ननु यदि सर्गादि नास्त्येव तर्हि तदात्मान स्वयमकुरुत एको वशी सर्वभूतान्तरात्मा   
एकं बीजं बहुधा यः करोति कर्ता भोक्ता महेश्वरः इत्यादिश्रुतिस्मृतिवादानां   
का गतिरिति चेत् नेह   
नानेतिश्रुत्यपेक्षितनिषेध्यसमर्पणेनाद्वैतव्युत्पादनार्थवादतैव गतिर्न   
तत्त्वार्थतेत्याशयेनाह - अनाख्ये इति । अनाख्ये नामरहिते अनाकृतौ रूपरहिते   
युक्तिशून्यत्वान्नोपपत्त्यात्म निष्कलं   
निष्क्रियमित्यादितात्त्विकश्रुतिविद्वदनुभवबाधितत्वान्न सत्यं लौकिकैरपि   
नानुभूयते ॥ ८ ॥  
  
अनाख्योऽप्रतिघः स्वात्मा निराकारो य ईश्वरः ।  
स करोति जगदिति हासायैव वचोऽधियाम् ॥ ९ ॥  
  
शीतवातादिप्रतिघातवारणाय गृहादिनिर्माणं प्रसिद्धम् । ईश्वरस्त्वप्रतिघः   
करोतीति अधियां तात्पर्यशून्यानामर्थवादानां सर्वज्ञस्य वृथा   
चेष्टोक्तिर्हासायैवेत्यर्थः ॥ ९ ॥  
  
अनेनैव प्रयोगेण राजंश्चित्तं न विद्यते ।  
जगदेव न सत्साधो कुतश्चित्तादि तद्गतम् ॥ १० ॥  
  
एवं जगत्सर्गासिद्धौ प्रतिज्ञातार्थसिद्धिरित्याह - अनेनैवेति । यदा जगदेव न   
सत्तदा तदन्तर्गतं चित्तादि कुतः सदित्यर्थः ॥ १० ॥  
  
चेतो हि वासनामात्रं वास्ये तु सति वासना ।  
वास्यं जगत्तदेवासदतश्चित्तास्तिता कुतः ॥ ११ ॥  
  
जगदसत्त्वे विषयासत्त्वादपि चित्तासत्त्वसिद्धिरित्याह - चेतो हीति । वास्ये   
वासनाकर्मणि विषये ॥ ११ ॥  
  
यदिदं कचति ब्रह्म स्वयमात्मात्मनात्मनि ।  
कृतं तस्यैव तेनैव चित्तमित्यादिनामकम् ॥ १२ ॥  
  
तर्हि चित्तादिव्यवहारस्य को विषय इति चेन्मायोपहितं ब्रह्मैवेत्याह - यदिदमिति ।   
नाम्नां सङ्घो नामकम् ॥ १२ ॥  
  
जगद्दृश्यमिदं वास्यन्न् तदेवोत्पन्नमेव नो ।  
कारणाभावतः पूर्वमेवातश्चित्तता कुतः ॥ १३ ॥  
  
चेतो हि वासनामात्रम् इति श्लोकं व्याचष्टे - जगदिति । दृश्यं वास्यमिति   
दर्शनानुसारिणी वासनेति द्योतनार्थम् । कारनाभावत इति विषयबाधे   
निर्विषयवासनास्थित्ययोगादिति भावः ॥ १३ ॥  
  
अतश्चिद्व्योममात्रात्म परमाकाशनामकम् ।  
स्फारं वेदनमेवेदं कचत्यस्ति कुतो जगत् ॥ १४ ॥  
  
यदिदं कचतीति श्लोकमपि परमार्थदृशा तत्फलवर्णनपरतया व्याचष्टे -   
अत इति ॥ १४ ॥  
  
यत्किञ्चित्परमाकाश ईषत्कचकचायते ।  
चिदादर्शे न जातत्वान्न चित्तं नो जगत्क्रिया ॥ १५ ॥  
  
मायातत्त्वदृशापीति व्याचष्टे - यत्किञ्चिदिति । परमाकाशरूपे चिदादर्शे   
यत्किञ्चिदनिर्वचनीयमायारूपम् । ईषदत्यल्पम् ॥ १५ ॥  
  
अहं त्वं जगदित्येषा प्रतिपत्तिर्न वास्तवी ।  
मिथ्या स्वप्न इवाभाति नूनं मेऽशेषकारिणी ॥ १६ ॥  
  
अशेषानर्थकारिणी अहं जगदित्येषा प्रतिपत्तिर्मे तत्साक्षिणो मम   
स्वप्नवन्मिथ्यैवाभाति । नूनं निश्चयेनेत्यर्थः ॥ १६ ॥  
  
वास्यस्य जगतोऽभावाद्यतो नास्त्येव वासना ।  
अतस्तदात्मकं चित्तं कीदृशं क्व कुतः कथम् ॥ १७ ॥  
  
अप्रबुद्धैरवगतं चित्तं दृश्यमिदं जगत् ।  
असच्चित्तं निराकारं पूर्वमुत्पन्नमेव नो ॥ १८ ॥  
  
नोत्पन्नं कारणाभावात्सर्गादावेव सर्वदा ।  
लोकशास्त्रानुभवतो न च दृश्यस्य वस्तुनः ॥ १९ ॥  
  
यदि नोत्पन्नं तर्हि जगदनादिनित्यमेव किं न स्यात्तत्राह - लोकेति । दृश्यस्य   
वस्तुनः अनादित्वं जन्मादिविक्रियारहितत्वं वा कौटस्थ्यं वा लोकतो वा शास्त्रतो वा   
स्वानुभवतोऽपि वा नोपपद्यत इति परेणान्वयः ॥ १९ ॥  
  
अनादित्वमजत्वं वा स्थैर्यं वाप्युपपद्यते ।  
साकारस्यास्य जगतः स्थूलस्य प्रतिघाकृतेः ॥ २० ॥  
  
साकारस्य स्थूलस्य प्रतिघातयोग्याकृतेश्चास्य जगतो लोकशास्त्रानुभूतिभिः सिद्धा   
महाप्रलयादयो व्युत्क्रमेणाप्रलयान्ता विकारा न निराकर्तु युज्यन्ते   
निराकरणोपपादकसमस्तकारणाभावादित्यन्वयः ॥ २० ॥  
  
समस्तकारणाभावाल्लोकशास्त्रानुभूतिभिः ।  
युज्यन्ते च निराकर्तुं न महाप्रलयादयः ॥ २१ ॥  
  
शास्त्रानुभववेदार्थसिद्धान्तैस्ते त्रयोऽपि वा ।  
प्रलयाश्च न सन्तीति वक्त्युन्मत्तक एव च ॥ २२ ॥  
  
लोकः शास्त्राणि वेदाश्च प्रमाणं यस्य नो मतेः ।  
असद्भ्यो ह्यतिमूढः स सज्जनस्तं न संश्रयेत् ॥ २३ ॥  
  
लोकवेदमर्यादोल्लङ्घने शिष्टैर्बहिष्कार्यतैव स्यादित्याह - लोक इति । असद्भ्यः   
केवललोकमात्राश्रयेभ्यश्चार्वाकेभ्योऽप्यतिमूढः ॥ २३ ॥  
  
न च सप्रतिघस्यास्य दृश्यस्याप्रतिघं क्वचित् ।  
कारणं भवितुं शक्तं साकारस्य निराकृति ॥ २४ ॥  
  
तर्हि श्रुत्युक्तब्रह्मकारणतापक्ष एवाभ्युपगम्यतां तत्राह - न चेति ॥ २४ ॥  
  
इत्थमालक्ष्यमाणं तत्तदेवं सततं मुने ।  
न च नार्थक्रियाकारि भवेन्नेत्थमिदं जगत् ॥ २५ ॥  
  
निराकारब्रह्मकारणत्ववादिन्यास्तु श्रुतेः तदनन्यत्वमारम्भणशब्दादिभ्यः   
इत्यादिबादरायणन्यायेन जगतो ब्रह्मतात्त्विकस्वभावतायामेव तात्पर्यमिति   
प्रागुक्तमेव । इत्थं ब्रह्ममात्रतया आलक्ष्यमाणं जगद्व्यवहारे   
मूर्तत्वानपगमादर्थक्रियासमर्थं भवत्येवेति न लोकविरोधः । परमार्थतो   
ब्रह्मीभूतमेवेति न मूर्खदृष्टिप्रसिद्धरूपमतो न वेदविरोधोऽपीत्याशयेनाह   
- इत्थमिति । इत्थमप्रसिद्धरूपम् ॥ २५ ॥  
  
तस्मादिदं निरंशस्य चिद्व्योम्नोऽप्रतिघाकृतेः ।  
निराकृतेरनन्तस्य पूर्वात्पूर्वनिरंशतः ॥ २६ ॥  
  
इदानीं सर्वसर्गश्रुतीनां नेतिनेतीत्यादितन्निराकरणश्रुतीनां च तात्पर्यं   
पिण्डीकृत्योपसंहरति - तस्मादित्यादित्रिभिः । पूर्वात्पूर्वं   
[पूर्वादित्यस्यैकदेशान्वये न्नित्यसापेक्षत्वात्समासः । अथवा पञ्चम्यलुक्   
छान्दसः । ] च तन्निरंशं च तस्येति पूर्वात्पूर्वनिरंशतः ।   
षष्ठ्यन्तात्सार्वविभक्तिकस्तसिः ॥ २६ ॥  
  
ब्रह्मणः सर्वरूपस्य शान्तस्यात्तस्य यत्समम् ।  
स्वत एवात्मकचनं सर्गप्रलयरूपधृक् ॥ २७ ॥  
  
सर्वरूपस्य पूर्णस्वभावस्य ब्रह्मणः स्वतो विनैव शास्त्रं यदात्मकचनं   
तत्स्वकं वपुः स्वरूपमेव सर्गप्रलयरूपधृक् जगदिव क्षणं   
यावदज्ञानकालं ज्ञातमिति सर्वसृष्टिश्रुतीनामर्थः । तदेव स्वरूपं   
क्षणान्तरे तत्त्वमस्यादिशास्त्रमनुसृत्य बुद्धं सद्ब्रह्मैव निर्गतद्वैतात्मनि   
स्वभावे आस्ते इति नेतिनेतीत्यादिद्वैतनिषेधश्रुतेस्तात्पर्यार्थ इति योज्यम् ॥ २७ ॥  
  
स्वकं वपुश्च तेनैव ज्ञातं जगदिव क्षणात् ।  
क्षणान्तरानुबुद्धं सद्ब्रह्मैवास्ते निरात्मनि ॥ २८ ॥  
  
ब्रह्मैवेदमतः सर्वं क्वचिन्न जगदादिधीः ।  
क्वाचित्तादि क्वचित्तादि क्व द्वैतैक्यादिकल्पना ॥ २९ ॥  
  
अतः शास्त्रीयबोधात् ॥ २९ ॥  
  
सर्वं निरालम्बमजं प्रशान्तमनादिरित्यात्म [अनादिरित्यत्रार्षं   
पुंस्त्वम् ।] यथास्थितं सत् ।  
इदं तु नानेव न चाप्यनाना यथास्थितं तिष्ठ सुकाष्ठमौनम् ॥ ३० ॥  
  
एवं ज्ञातं सर्वं जगत्प्रशान्तं सन्निरालम्बं निराधारमजं यथास्थितं   
सद्ब्रह्मैव । इदमज्ञदृष्टरूपं तु अत्यन्तासत्त्वान्नाना अनानापि च न । अतो   
यथास्थितं व्यवहरंस्तत्त्वतः सुकाष्ठमौनो वागादिव्यापारशून्यस्तिष्ठेत्यर्थः   
॥ ३० ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
शिखिध्वजावबोधनं नामाष्टनवतितमः सर्गः ॥ ९८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजावबोधनं नामाष्टनवतितमः सर्गः ॥ ९८ ॥  
  
# ०९९
एकोनशततमः सर्गः ९९  
  
शिखिध्वज उवाच ।  
  
नष्टो मोहः स्मृतिर्लब्धा त्वत्प्रसादान्महामुने ।  
स्थितोऽस्मि गतसन्देहो विश्रान्तमतिरात्मवान् ॥ १ ॥  
  
प्रबुद्धोऽपि नरेन्द्रोऽत्र भूयः कुम्भेन बोध्यते ।  
स्थूणानिखननन्यायाद्बोधोऽस्य सुदृढोऽस्त्विति ॥   
  
एवं बोधितो राजा उपदेशजन्यज्ञानेन सर्वसन्देहादिबीजं स्वाज्ञानं   
नष्टमित्यभिलप्य दर्शयति - नष्ट इत्यादिना । विस्मृतात्मनः साक्षात्कार एव   
स्मृतिरित्युच्यते ॥ १ ॥  
  
ज्ञातज्ञेयो महामौनी तीर्णमायामहार्णवः ।  
शान्तोऽहमनहंरूपो ज्ञः स्थितोऽस्मि निरामयः ॥ २ ॥  
  
अहो नु सुचिरं कालं प्रभ्रान्तोऽहं भवाम्बुधौ ।  
स्थानमक्षयमक्षुब्धमधुना प्राप्तवानहम् ॥ ३ ॥  
  
एवं स्थिते मुने नास्ति साहन्तादिजगत्त्रयम् ।  
मूर्खबुद्धमिदं भाति यत्तद्ब्रह्मेति वेद्म्यहम् ॥ ४ ॥  
  
मूर्खबुद्धमिदं साहन्तादिजगत्त्रयं नास्ति ॥ ४ ॥  
  
कुम्भ उवाच ।  
  
जगदेव न यत्रास्ते तत्राहन्त्वंविभासनम् ।  
इत्थमम्बरसंसारः क्व कुतः कीदृशः कथम् ॥ ५ ॥  
  
कुम्भस्तदुक्तमेवानुमोदमान उवाच - जगदेवेत्यादि । अम्बरसंसारो   
गन्धर्वनगरव्यवहारः ।   
किंवृत्तान्यधिकरणनिमित्तदृष्टान्तप्रकारप्रतिक्षेपार्थानि ॥ ५ ॥  
  
यथास्थितव्यवहृतिर्मौनी शान्तमना मुनिः ।  
सौम्यार्णवोदरावर्तपरिस्पन्दवदास्व भो ॥ ६ ॥  
  
सौम्यार्णवोदरे प्रशान्तो य आवर्तपरिस्पन्दस्तद्वदास्व तिष्ठ ॥ ६ ॥  
  
ब्रह्मरूपमिदं शान्तमित्थमस्ति यथास्थितम् ।  
अहं जगदिदं चेति शब्दार्थात्म नभोमयम् ॥ ७ ॥  
  
शब्दार्थात्म शब्दार्थस्वरूपं तु नभोमयं शून्यमेव ॥ ७ ॥  
  
इदमाद्यन्तरहितं सर्वं [सर्वसंसार इति पाठः ।] संसारनामकम् ।  
चिच्चमत्कृतिनामात्म नभः कचकचायते ॥ ८ ॥  
  
चिच्चमत्कृतिनामकं यदात्मरूपं नभस्तदेव कचकचायते स्वचाकचक्येन दीप्यते   
॥ ८ ॥  
  
सन्निवेशदृशः शान्तौ तदस्ति कनकं यथा ।  
जगदाद्यर्थसंशान्तौ ब्रह्मेदं विद्यते तथा ॥ ९ ॥  
  
यथा नभसि अवाङ्मुखीकृतेन्द्रनीलकटाहाकारसन्निवेशदृष्टेर्विवेकदृशा   
शान्तौ तद्व्याप्तसौरालोककचनमस्त्येव तथैवेत्यर्थः ॥ ९ ॥  
  
यथा स्वयम्भूः सङ्कल्पः स्वयं नाम तथैव हि ।  
एतौ स्ववेदनायत्तौ बन्धमोक्षौ व्यवस्थितौ ॥ १० ॥  
  
यथा समष्ट्यहङ्कारात्म स्वयम्भूः सङ्कल्पमात्रं तथा स्वयं   
व्यष्ट्यहङ्कारोऽपि । एतौ समष्टिव्यष्टिबन्धस्तन्मोक्षश्चेत्येतौ   
तदभिमानतत्परित्यागवेदनायत्तौ ॥ १० ॥  
  
अहमित्येव सङ्कल्पो बन्धायातिविनाशिने ।  
नाहमित्येव सङ्कल्पो मोक्षाय विमलात्मने ॥ ११ ॥  
  
तदेव स्पष्टमाह-अहमित्येवेति ॥ ११ ॥  
  
यद्बन्धमोक्षसङ्कल्पशब्दार्थानां सदा सताम् ।  
स्वरूपवेदनं तत्सत्केवलत्वं च कथ्यते ॥ १२ ॥  
  
कोऽसौ मोक्षस्तमाह - यदिति । सदा पर्यायेण सतां बन्धमोक्षसङ्कल्पानां   
साक्षिभूतं स्वरूपवेदनं तदेव सद्ब्रह्म केवलत्वं कैवल्यं च कथ्यत इत्यर्थः   
॥ १२ ॥  
  
अनहंवेदनं सिद्धिरहंवेदनमापदः ।  
सोऽहमेवानहमिति शुद्धबोधो भवात्मवान् ॥ १३ ॥  
  
सिद्धिर्मोक्षः । आपदो बन्धः । स त्वमहमेवानहमिति   
शुद्धकैवल्यात्मबोधवान्भव ॥ १३ ॥  
  
असङ्कल्पनमात्रेण सम्यग्ज्ञानोदयात्मना ।  
सङ्कल्पः क्षीयते सिद्ध्यै स्वयमेवासदात्मकः ॥ १४ ॥  
  
शुद्धबोधश्च सङ्कल्पक्षयात्सिध्यतीत्याह - असङ्कल्पनेति ॥ १४ ॥  
  
अप्रतर्क्ये स्वरूपे हि नास्ति कारणता शिवे ।  
कारणाभावतः कार्यपदार्थोऽपि न विद्यते ॥ १५ ॥  
  
शुद्धस्य   
कारणत्वासम्भवाद्दृश्यपदार्थाभावस्तदभावनिश्चयात्सङ्कल्पक्षयः   
सङ्कल्पनाशादहम्भावक्षयस्तत्क्षयाज्जीवभावादिसंसारक्षयस्ततश्च   
ब्रह्ममात्रावशेष इति क्रममाह - अप्रतर्क्य इति त्रिभिः ॥ १५ ॥  
  
पदार्थाभावसंसिद्धौ वेदनं नोपपद्यते ।  
कारणाभावतो नित्यमहम्भावस्य नोदयः ॥ १६ ॥  
  
अहम्भावानुदयतः संसारः कस्य कीदृशः ।  
संसाराभावतः सर्वं परमेवावशिष्यते ॥ १७ ॥  
  
यदिदं भासते तत्सत्परमेवात्मनि स्थितम् ।  
परं परे परापूर्णं सममेव विजृम्भते ॥ १८ ॥  
  
प्रागपि यदिदं जगदाकारेण भासते तत्परमार्थतो ब्रह्मैव तथा स्थितं   
तत्त्वबोधेन च नापूर्वं किन्तु परे स्वभावे स्थितं परमेव परेणापूर्वं समं   
स्वरूपमेव विजृम्भते प्रकटीभवति ॥ १८ ॥  
  
तेन निस्तिमितं सर्वं शिलाकीर्णमिवाचलम् ।  
विद्धि रश्मिमयाकारमिव ब्रह्म जगत्स्थितम् ॥ १९ ॥  
  
तेन सदैकरूपत्वेन हेतुना । वज्रशिलया कीर्णं निबिडितं वज्रशिलोदरमिवाचलं   
दृढम् । तत्र च यज्जगत्स्थितं तद्वज्रमणिरश्मिमयप्रतिबिम्बाकारसहस्रमिव ॥ १९   
॥  
  
पुरः सङ्कल्पके नष्टे सङ्कल्पनगरस्य यत् ।  
रूपं तद्विद्धि जगतः खादच्छं सदसन्मयम् ॥ २० ॥  
  
मुक्तौ तर्हि कथं स्थितं तदाह - पुर इति । सदेव सददर्शनादसन्मयम् ॥ २० ॥  
  
छायापुरुषवत्स्पन्दि शान्तं निर्मननं जगत् ।  
जगच्छब्दार्थरहितं यः पश्यति स पश्यति ॥ २१ ॥  
  
कथं तर्ह्यचले जगत्स्पन्दप्रत्ययस्तत्राह - छायेति । यथा वज्रशिलोदरे   
प्रतिबिम्बपुरुषोऽस्पन्दमान एव स्पन्दते तद्वत्स्पन्दि ॥ २१ ॥  
  
रूपालोकमनस्कारा नीरसागमभावना ।  
सम्यग्ज्ञानावबोधस्य निर्वाणं वै विदुर्बुधाः ॥ २२ ॥  
  
सम्यग्ज्ञानप्रबोधस्योदने बाह्या रूपालोका आन्तरा मनस्काराश्च नीरसा निःसारा   
इत्यागमप्रमाणजा स्थिरभावना भवति तामेव निर्वाणहेतुत्वान्निर्वाणं विदुः ॥ २२   
॥  
  
यथास्ति वातो निःस्पन्दो यथास्ति खगतोपि वा ।  
यथा हेमासन्निवेशमस्ति ब्रह्म जगत्तथा ॥ २३ ॥  
  
जगच्छब्दार्थरहितं यः पश्यति स पश्यतीति यदुक्तं तद्दृष्टान्तैर्विवृणोति ##-  
कटकादिसन्निवेशनिर्मुक्तं हेमास्ति तथा जगदप्यसन्निवेशं ब्रह्मास्तीति   
सम्भावनीयमित्यर्थः ॥ २३ ॥  
  
नीरसा असदाभासा जगत्प्रत्ययकारिणः ।  
रूपालोकमनस्काराः सन्तीमे ब्रह्मरूपिणः ॥ २४ ॥  
  
रूपालोकमनस्कारा इत्येतदपि विवृणोति - नीरसा इति । ब्रह्मरूपिणो   
बोधाद्ब्रह्मभूतस्य जगतो जगत्प्रत्ययकारिणो रूपालोकमनस्कारा नीरसाः । कोऽर्थः ।   
असदाभासा भवन्तीत्यर्थः ॥ २४ ॥  
  
ऊर्मिशब्दार्थरहितं यादृगम्बु बहून्यपि ।  
सर्गशब्दार्थरहितं तादृग्ब्रह्म निसर्गवत् ॥ २५ ॥  
  
यथा बहून्यपि तरङ्गादीनि समुद्रे ऊर्मिशब्दार्थरहितमम्बुमात्रं भवन्ति तथा   
बहून्यपि वस्तूनि ज्ञानोदये निसर्गवद्ब्रह्मैकमेव भवन्तीत्यर्थः ॥ २५ ॥  
  
सर्ग एव परं ब्रह्म परं ब्रह्मैव सर्गदृक् ।  
सर्गशब्दार्थरहितो वाक्यार्थस्त्वेष शाश्वतः ॥ २६ ॥  
  
सर्गशब्दार्थभेदभाधे सर्गपरब्रह्मणोरैक्यमेवेति व्यतिहारेण द्रढयति -   
सर्ग एवेति । हि यस्मात् एष एव सर्वं खल्विदं ब्रह्म इत्यादिश्रौतवाक्यार्थ ॥ २६ ॥  
  
ब्रह्मशब्दार्थसम्पत्तौ सर्गशब्दार्थधीः कृता ।  
सर्गशब्दार्थसंसिद्धौ ब्रह्मशब्दार्थधीः कृता ॥ २७ ॥  
  
बृंहणाद्ब्रह्मेति ब्रह्मशब्दस्यार्थसम्पत्तावेव सर्गशब्दार्थधीर्लोके कृता ।   
एवं सर्गो नामरूपयोर्विसर्गस्त्याग इति सर्गशब्दार्थसम्पत्तौ   
त्रिविधपरिच्छेदनिवृत्तेर्बृहधात्वर्थानुसारिब्रह्मशब्दार्थता   
कृतेत्यनयोरेकार्थतैवेत्यर्थः ॥ २७ ॥  
  
समस्तशब्दशब्दार्थभावनाभावनोदयम् ।  
शुद्धं तिष्ठति चिद्व्योम ब्रह्मशब्देन कथ्यते ॥ २८ ॥  
  
ब्रह्मशब्दस्य तर्ह्यशब्दे वस्तुनि कथं प्रवृत्तिस्तत्राह - समस्तेति । अल्पस्यापि   
परिच्छेदस्याभ्युपगमे बृहधात्वर्थसङ्कोचापत्तेरशब्दशब्देनेव   
तादृशमेव ब्रह्मशब्देन कथ्यत इत्यर्थः ॥ २८ ॥  
  
सम्यग्दर्शनसंसिद्धावुभयोरप्यवेदने ।  
यच्छिष्टमजरं शान्तं ततो वाग्विनिवर्तते ॥ २९ ॥  
  
अथवा जगच्छब्दस्येव ब्रह्मशब्दस्यापि वाच्यार्थवेदनोत्तरं लक्षणया   
अखण्डार्थसम्यग्दर्शनसंसिद्धौ यच्छिष्टं वस्तु ततो   
ब्रह्मशब्दादिवागपिनिवर्तत इत्यर्थः ॥ २९ ॥  
  
संशान्तसर्वात्मकवेदनौघमस्तीदमेकात्मकस्वस्वरूपम् ।  
यथास्थितं सर्वजगत्स्वरूपं पाषाणरूपं च परं ज्ञरूपम् ॥ ३० ॥  
  
हे राजन् इदं सर्वं जगत्स्वरूपं यथास्थितं यदस्ति   
तदप्यतिदृढत्वाद्वज्रपाषाणरूपं परं ब्रह्मस्वरूपमस्त्येव । यदापीदं   
जगदज्ञानेन संशान्तसर्वात्मकवेदनौघं सम्पन्नं तदापि   
एकात्मकस्वस्वरूपं सदस्त्येवेति ब्रह्मजगतोरेकैव सत्तेति न कस्याप्यसत्त्वमित्यर्थः   
॥ ३० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
चू० शिखिध्वजावबोधनं नामैकोनशततमः सर्गः ॥ ९९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजावबोधनं नामैकोनशततमः सर्गः ॥ ९९ ॥  
  
# १००
शततमः सर्गः १००  
  
शिखिध्वज उवाच ।  
  
एवं चेत्तन्महाबुद्धे यादृशं कारणं परम् ।  
कार्यं तादृशमेवेदं जगदित्येव वेद्म्यहम् ॥ १ ॥  
  
वार्यते ब्रह्मवत्सत्त्वं जगतो ब्रह्मसत्तया ।  
जन्मादिविक्रियाऽस्पृष्टं ब्रह्मैव सदितीर्यते ॥   
  
यदि ब्रह्मजगतोरेकैव सत्ता तर्हि तया सत्तया ब्रह्मेव जगदपि परमार्थसत्यं किं   
न स्यात् । मिथ्यावस्तुनो हि कारणं दुर्निरूपम् । सत्यस्य तु सत्यं ब्रह्मैव कारणं   
सम्भवति तुल्यत्वादिति राजा शङ्कते - एवं चेदिति ॥ १ ॥  
  
कुम्भ उवाच ।  
  
यत्र कारणता तस्य कार्यं तदुपपद्यते ।  
यन्न कारणमेवादौ तस्मात्कार्यं कुतो भवेत् ॥ २ ॥  
  
सत्यं मायाशबलं शुद्धस्य सत्तयेव जगत्समसत्ताकं जगतः कारणं भवेत् ।   
यत्तु निर्गुणं परसत्तानुपजीवि अद्वयत्वात्पूर्वकालाभावेन पूर्ववृत्तित्वशून्यं   
निर्विकारं च तस्मात् कार्यं कुतो भवेद्येन तत्समसत्ताकं स्यादित्यर्थः ॥ २ ॥  
  
नेहास्ति कारणं किञ्चिन्न च कार्यं कदाचन ।  
विद्यमानमिदं सर्वं सर्वं शान्तमजं जगत् ॥ ३ ॥  
  
अस्तु तर्हि तत्र स्थितं मायाशबलमेव जगतः कारणमिति चेत्तत्राप्याह - नेहेति । इह   
निर्विशेषे मायाशबलं कारणं तत्कार्यं जगच्च नास्ति । मायादृष्ट्यैव   
मायातच्छबलतत्कार्याणां सद्भावोपगमात् । परमार्थदृष्ट्या तु सर्वमिदं   
जगच्छान्तमजमेवेत्यर्थः । तथा चोक्तं वार्तिके अविद्यास्तीत्यविद्यायामेवासित्वा   
प्रकल्प्यते । ब्रह्मदृष्ट्या त्वविद्येयं न कथञ्चन युज्यते इति ॥ ३ ॥  
  
जायते कारणात्कार्यं यत्तत्कारणवद्भवेत् ।  
यन्न जायत एवेह तस्मिन्सदृशता कुतः ॥ ४ ॥  
  
अजातेन च सादृश्यप्रसक्तिरित्याह - जायत इति ॥ ४ ॥  
  
बीजमेव न यस्यास्ति तत्कथं वद जायते ।  
अप्रतर्क्यमनाख्यं च यत्तस्य क्वेव बीजता ॥ ५ ॥  
  
कुतो न जायते तत्राह - बीजमेवेति । तत्र बीजाभावेऽपि तदेव बीजं किं न स्यात्तत्राह   
- अप्रतर्क्यमिति ॥ ५ ॥  
  
देशकालवशात्सर्वे हेतुमन्तः प्रमाणगाः ।  
अकर्तृब्रह्मविषयः प्रमा कारणयोः कथम् ॥ ६ ॥  
  
कुतस्तत्र बीजादिहेत्वभाव इति चेत्प्रमाणसिद्धतदुचितदेशकालाभावादित्याह -   
देशेति । तर्हि ब्रह्मगोचरप्रमैव तत्र हेतूपादानकारणगोचरास्तु न विरोधादित्याह   
- अकर्त्रिति । यस्य प्रमाणस्याकर्तृ कर्त्रादिकारकमात्रविरोधि ब्रह्म विषयस्तेन   
हेतूपादानकारणयोः प्रमा जायत इति कथं वक्तुं शक्यमित्यर्थः ॥ ६ ॥  
  
अकर्तृकर्मकरणे नास्ति कारणता शिवे ।  
तस्मात्तत्कारणं नास्ति जगच्छब्दार्थवेदनम् ॥ ७ ॥  
  
ब्रह्मैव त्वं स्वरूपं सद्यत्स्थितं धारयस्व तत् ।  
असम्यग्दर्शिविषयं तदेव जगदाचितम् ॥ ८ ॥  
  
अत एव स्वरूपं शुद्धाकाशकल्पं यन्निर्विशेषं वस्तु तदेवाहमिति तत्त्वदृशा   
हृदि धारयस्व नान्यादृशम् । अज्ञदृशा च तदेव जगद्रूपेणाचितमित्यर्थः ॥ ८   
॥  
  
चिन्मात्रमजरं शान्तं यदेकं तत्प्रमीयते ।  
तेनैवायं जगद्ब्रह्म सच्छान्तं बुद्ध्यते वपुः ॥ ९ ॥  
  
चिन्मात्रप्रमयैव जगद्ब्रह्मभावेन सम्पद्यते । अतत्त्वाकारमनोभ्रान्त्या च ब्रह्म   
जगदाकारेणेत्याह - चिन्मात्रमिति द्वाभ्याम् ॥ ९ ॥  
  
अन्यथैव च यो भावश्चेतसः पृथिवीपते ।  
स एव नाशः कथितः स्वानुभूतश्च पण्डितैः ॥ १० ॥  
  
नाशो ब्रह्मस्वरूपहानिः ॥ १० ॥  
  
चित्तं नाशस्वभावं तद्विद्धि नाशात्मकं नृप ।  
क्षणनाशो यतः कल्पचित्तशब्देन कथ्यते ॥ ११ ॥  
  
तदेव स्फुटमाह - चित्तमिति । सः क्षणमात्रमपि स्वरूपविस्मरणरूपो नाशः   
कल्पकालविस्मृतचित्तशब्देनोच्यत इत्यर्थः ॥ ११ ॥  
  
असङ्कल्पनमात्रेण सम्यग्ज्ञानोदयात्मना ।  
सङ्कल्पः क्षीयते सिद्ध्यै स्वयमेवासदात्मकः ॥ १२ ॥  
  
तच्च चित्तमसङ्कल्पनपर्यवसितत्वज्ञानेन [पर्यवसिततत्त्वज्ञानेन इति पाठः ।  
] नश्यतीत्याह - असङ्कल्पनेति ॥ १२ ॥  
  
नाम्नैवाङ्गीकृताभावं यदि विश्वं हि कथ्यते ।  
विद्यमानं कथं तत्स्यान्ननु तामरसेक्षण ॥ १३ ॥  
  
अस्तु सङ्कल्पनाशस्तथापि विश्वं कथं निवर्तत इति चेन्मिथ्यात्वादेवेति विशति   
परमात्मन्येकीभवति न वस्त्वन्तरतयावतिष्ठत इति विश्वमिति   
तन्नामनिर्वचनमभिप्रेत्याह - नाम्नैवेति । यः स्वाधिष्ठाने बाधे न विशति   
तद्विद्यमानं कथं स्यादित्यर्थः ॥ १३ ॥  
  
हस्तावुत्क्षिप्य यो ब्रूते शूद्रोऽस्मीति भृशं गिरा ।  
कथं सा विप्रो भवति विप्रत्वं त्वस्य कीदृशम् ॥ १४ ॥  
  
तत्र लोकवृत्तं प्रमाणयति - हस्ताविति द्वाभ्याम् ॥ १४ ॥  
  
विवृत्तधातुरत्युच्चैर्मृतोऽस्मीति विरौति यः ।  
मृतिमेवागतं [मृतमिति पाठेपि स एवार्थः ।] विद्धि जीवनं तस्य   
सम्भ्रमः ॥ १५ ॥  
  
सन्निपातेन विवृत्ताः कुपिता धातवो यस्य तथाविधः सन् सन्निहितमृत्युरिति यावत् ॥   
१५ ॥  
  
भ्रमाकृति यदस्तीह दृश्यतेऽलातचक्रवत् ।  
मृगतृष्णाद्विचन्द्रादिबालवेतालकादिवत् ॥ १६ ॥  
  
चित्ताद्यस्तीत्यनुभवस्य तर्हि का गतिरिति चेद्भ्रान्तित्वमेवेति दृष्टान्तैराह -   
भ्रमाकृतीति ॥ १६ ॥  
  
तत्कथं किल नाम स्यात्सत्यं श्रमभरात्मकम् ।  
अज्ञानभ्रान्तिरेवान्तश्चित्तमित्येव कथ्यते ॥ १७ ॥  
  
भ्रान्तिपुञ्जरूपमेव तर्हि तत्सदस्तु नेत्याह - तदिति ।   
तस्याज्ञानव्यतिरिक्तस्वरूपाभावादित्यर्थः ॥ १७ ॥  
  
अज्ञानमुच्यते चित्तमसत्सदिव संस्थितम् ।  
असंवेदनमज्ञातं ज्ञानं संवेदनं भवेत् ॥ १८ ॥  
  
अज्ञानसत्त्वसंवित्तेर्ज्ञानात्संवेदनात्क्षयः ।  
जलज्ञानं मुधा भ्रान्तिः साधो मरुमरीचिषु ॥ १९ ॥  
  
अज्ञानात्मनैव तर्हि चित्तादि सत्यमस्तु तत्राह - अज्ञानेति ।   
ज्ञानबाध्यत्वान्नाज्ञानात्मनापि सत्यता सिद्ध्यतीत्यर्थः । उक्तं   
दृष्टान्ताभ्यामुपपादयति - जलज्ञानमित्यादिना ॥ १९ ॥  
  
नैतज्जलमिति ज्ञानात्संवित्तेः प्रविलीयते ।  
इदं चित्तमिति प्रौढं यदज्ञानमलं हृदि ॥ २० ॥  
  
नास्ति चित्तमिति ज्ञानात्तत्समूलं विनश्यति ।  
यथा रज्ज्वां भुजङ्गत्वमज्ञानभ्रमसम्भवम् ॥ २१ ॥  
  
न सर्पोऽयमिति ज्ञानाद्धृदि रूढात्प्रणश्यति ।  
तथात्मनि मनोभूतमज्ञानभ्रमसम्भवम् ॥ २२ ॥  
  
चित्तं नास्तिति विज्ञानाद्धृदि रूढाद्विनश्यति ।  
चित्तं मनोऽहमित्यन्तर्यावदज्ञानसम्भवम् ॥ २३ ॥  
  
यावत् सकलम् ॥ २३ ॥  
  
न चित्तमस्ति नो चैवमहङ्कारादिसंयुतम् ।  
किञ्चिदेव जगत्यस्मिन्संविदेकान्तनिर्मला ॥ २४ ॥  
  
अहङ्कारादिसंयुतं किञ्चिद्देहादि । अप्यर्थे एवकारः । तर्हि किमस्ति तदाह -   
संविदिति ॥ २४ ॥   
  
तया सङ्कल्पचित्तादि कृतमासीद्विमूढया ।  
अद्यासङ्कल्पतः सर्वं परित्यक्तं प्रबुद्धया ॥ २५ ॥  
  
सङ्कल्पेन यदा याति त्वसङ्कल्पेन गच्छति ।  
पवनेन महाबाहो ज्वालाजालमिवानले ॥ २६ ॥  
  
आत्मतत्त्वैकघनया ततया ब्रह्मसत्तया ।  
जगत्सर्वमिति व्याप्तं समुद्र इव वारिणा ॥ २७ ॥  
  
व्याप्तं ग्रस्तम् ॥ २७ ॥  
  
नाहमस्मि न चान्योस्ति न त्वं नैते न चित्तकम् ।  
नेन्द्रियाणि न चाकाशमात्मा त्वेकोऽस्ति निर्मलः ॥ २८ ॥  
  
कथं ग्रस्तं तदाह - नाहमिति ॥ २८ ॥  
  
घटाद्याकाररूपेण स एवायं विलोक्यते ।  
इदं चित्तमयं चाहमिति कैव कुकल्पना ॥ २९ ॥  
  
तर्हि जीवन्मुक्तैर्घटाद्याकारेण किमवलोक्यते तत्राह - घटादीति ॥ २९ ॥   
  
न जायते न म्रियते किञ्चिदस्मिञ्जगत्त्रये ।  
केवलोऽयं चिदुल्लासः सदसद्भावनात्मना ॥ ३० ॥  
  
सर्वमात्मा परम्ब्रह्म सकृत्प्रकटमाततम् ।  
द्वित्वैकत्वे न विद्येते न भ्रान्तिर्न च सम्भ्रमः ॥ ३१ ॥  
  
सम्भ्रमो मरणादिभयम् ॥ ३१ ॥  
  
सर्वेन्द्रियगणाकारे सन्नेवासि सखे ततः ।  
न दह्यसे महाबुद्धे न च क्वचन लिप्यसे ॥ ३२ ॥  
  
सर्वस्मिन्निन्द्रियगणे तद्ग्राह्यवह्न्याद्याकारे च सन्नेव सन्मात्रस्वरूपस्त्वमसि । अतो   
दाहहेतुभिराध्यात्मिकादिभावैर्न दह्यसे ॥ ३२ ॥  
  
न ते विनश्यति सखे न च किञ्चिद्विवर्धते ।  
निर्मलाकाशरूपस्य कैवल्यानन्तरूपिणः ॥ ३३ ॥  
  
इच्छानिच्छात्मिके शक्ती येतरापि त्वमेव च ।  
न ह्यंशुव्यतिरेकेण शशाङ्क उपलभ्यते ॥ ३४ ॥  
  
इतरा क्रियाशक्तिरपि त्वमेव । अतस्तवेष्टमनिष्टं कर्तव्यं च नास्तीत्यर्थद्योतनाय   
चकारः । अंशवः कलास्तद्व्यतिरेकेण ॥ ३४ ॥  
  
अजमजरमनाद्यजस्वभावं सकृदमलं विलसत्सदैकरूपम् ।  
विगलितकलनं कलाख्यलीलं सदुदितमाद्यमजं तदात्मतत्त्वम् ॥ ३५ ॥  
  
त्रिभिरजपदैर्जन्मवृद्धिविपरिणामा निरस्यन्ते । सदैकरूपमित्यनेनान्ये विकाराः ।   
सकृद्विलसत्सकृत्प्रभातम् । कलाप्रमाणेन स्वस्वरूपपरिचयस्तदाख्या लीला यस्य   
तथाविधं सत् सन्मात्रतया उदितम् । आद्यं सर्वव्यवहारेभ्यः प्राक्सिद्धं यद्वस्तु   
तदेवात्मतत्वमित्यर्थः ॥ ३५ ॥  
  
इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे पू० चू०   
शिखिध्वजपरमावबोधनं नाम शततमः सर्गः ॥ १०० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजपरमावबोधनं नाम शततमः सर्गः ॥ १०० ॥  
  
  
# १०१
एकाधिकशततमः सर्गः १०१  
  
श्रीवसिष्ठ उवाच ।  
  
इति कुम्भवचो राजा भावयंस्तदकृत्रिमम् ।  
स्वयमात्मपदे तस्मिन्क्षणं परिणतोऽभवत् ॥ १ ॥  
  
ज्ञानदार्ढ्येन राज्ञोऽत्र वर्ण्यते कृतकृत्यता ।  
जीवन्मुक्तावचित्तत्वं स्थितिस्तत्त्वस्य चेर्यते ॥   
  
परिणतः पूर्वभावं विहाय तद्भावं प्राप्तः ॥ १ ॥  
  
बभूवामीलितमनोलोचनः शान्तवाङ्मुनिः ।  
शिलातलादिवोत्कीर्णो निस्पन्दावयवाकृतिः ॥ २ ॥  
  
शिलातलादुत्कीर्णः प्रतिमादिरिव ॥ २ ॥  
  
ततो मुहूर्तमात्रेण प्रबुद्धं स्फुरितेक्षणम् ।  
तमुवाच महाबाहो चूडाला कुम्भरूपिणी ॥ ३ ॥  
  
कुम्भ उवाच ।  
  
कच्चिदस्मिन्पदे स्फारे शुद्धे विततनिर्मले ।  
सुतल्पे निर्विकल्पानां सुखं विश्रान्तवानसि ॥ ४ ॥  
  
निर्विकल्पानां योगिनां शोभनतल्पभूते निरतिशयानन्दपदे ॥ ४ ॥  
  
कच्चिदन्तः प्रबुद्धोसि कच्चिद्भ्रान्तिस्त्वयोज्झिता ।  
कच्चिज्ज्ञेयं परिज्ञातं दृष्टं द्रष्टव्यमेव वा ॥ ५ ॥  
  
शिखिध्वज उवाच ।  
  
भगवंस्त्वत्प्रसादेन महाविभवभूमिका ।  
महती पदवी दृष्टा सर्वस्योर्ध्वं स्थिता मया ॥ ६ ॥  
  
महाविभवो निरतिशयानन्दस्तल्लक्षणा भूमिका । सर्वस्य हैरण्यगर्भानन्दान्तस्य   
विषयानन्दजातस्योर्ध्वमुत्कर्षकाष्ठायां स्थिता ॥ ६ ॥  
  
सतां विदितवेद्यानामहो बत महात्मनाम् ।  
अपूर्वैकामृतमयः सङ्गः सारफलप्रदः ॥ ७ ॥  
  
बतेति हर्षे । अपूर्वमनादौ संसारे कदाप्यननुभूतं यदेकामृतं   
निरतिशयानन्दस्तत्प्रचुरः अत एव सारफलप्रदः ॥ ७ ॥  
  
जन्मनापि मया लब्धं यन्नाम न महामृतम् ।  
तदद्य त्वत्समासङ्गात्तेनैवासादितं स्वयम् ॥ ८ ॥  
  
सामान्योक्तं विशिष्य विवृणोति - जन्मनेति । तेन महामृतस्वरूपभूतेनैव   
मया अनाद्यज्ञानान्न लब्धं तदद्य त्वत्समासङ्गात्स्वयमेवानायासेनासादितम् ॥   
८ ॥  
  
अनन्तमाद्यममृतं चैतत्कमललोचन ।  
कथं नासादितमभूत्पूर्वमात्मपदं मया ॥ ९ ॥  
  
कुम्भ उवाच ।  
  
मनस्युपशमं याते त्यक्तभोगैषणे स्थिते ।  
कषायपाके निर्वृत्ते सर्वेन्द्रियगणस्य च ॥ १० ॥  
  
पूर्वं चित्तकषायपाकाभावान्नासादितमिदानीं तु तपसा   
तत्परिपाकादासादितमित्याशयेन कुम्भ उत्तरमाह - मनसीत्यादिना ।   
सर्वेन्द्रियगणस्य चान्मनसश्च भोगलक्षणकषायाणां पाके निर्वृत्ते सति तथा च   
स्मृतिः कषायपक्तिः कर्माणि ज्ञानं तु परमा गतिः । कषाये कर्मभिः पक्वे ततो   
ज्ञानं प्रजायते इति ॥ १० ॥   
  
यान्ति चेतसि विश्रान्तिं विमला देशिकोक्तयः ।  
यथा सितांशुके शुद्धे बिन्दवः कुङ्कुमाम्भसः ॥ ११ ॥  
  
कषायाणामनन्तानां सम्भृतानां शरीरकैः ।  
स्ववासनास्वरूपाणामद्य पाकस्तवोदितः ॥ १२ ॥  
  
देहान्मलानि सर्वाणि कालेन कमलेक्षण ।  
साधो वृक्षात्फलानीव पाकेन विगलन्त्यधः ॥ १३ ॥  
  
देहाल्लिङ्गदेहात् । मलानि रागादिकषायाः पापानि च ॥ १३ ॥  
  
वासनात्मसु यातेषु मलेषु विमलं सखे ।  
यद्वक्ति गुरुरन्तस्तद्विशतीषुर्यथा बिसे ॥ १४ ॥  
  
बिसे मृणालरूपे धानुष्कपरिकल्पिते लक्ष्ये ॥ १४ ॥  
  
कषायपाके सम्पन्ने त्वं मयाद्य विबोधितः ।  
तेनाद्यैव तवाज्ञानक्षयो जातो महामते ॥ १५ ॥  
  
अद्य पक्वकषायस्त्वमद्यैव ज्ञानसङ्कथाम् ।  
अद्येह सोपदेशस्त्वमद्यैवासि प्रबुद्धवान् ॥ १६ ॥  
  
ज्ञानार्थां सङ्कथामुपदेशं तात्पर्येणावधारितवानसीति शेषः ।   
उपदिष्टार्थानां हृदि धारणात्सोपदेशः ।   
प्रबुद्धवांस्तत्फलसाक्षात्कारज्ञानवान् जातोऽसीत्यर्थः ॥ १६ ॥  
  
शुभाशुभानां सर्वेषां कर्मणामद्य सङ्क्षयः ।  
सत्सङ्गव्यपदेशेन तव निष्पत्तिमागतः ॥ १७ ॥  
  
यावदस्य दिनस्यैष पूर्वभागो महीपते ।  
तावच्चेतोहम्ममेति तवाज्ञानं बभूव ह ॥ १८ ॥  
  
तवाज्ञानमद्य मध्याह्नकाले क्षीणमिति मया ज्ञातमित्याह - यावदिति ॥ १८ ॥  
  
इदानीं मद्वचोबोधाच्चेतसि क्षयमागते ।  
हृदयात्सम्परित्यक्ते सम्प्रबुद्धोऽसि भूपते ॥ १९ ॥  
  
इदानीमद्यतनदिनस्योत्तरभागे हृदयात्सम्परित्यक्ते चेतसि क्षयमागते सति ॥ १९ ॥  
  
हृदि यावन्मनःसत्ता तावदज्ञानसंस्थितिः ।  
चित्ते चित्ततया त्यक्ते ज्ञानस्याभ्युदयो भवेत् ॥ २० ॥  
  
अचित्ततया निःस्वरूपताबुद्ध्या ॥ २० ॥  
  
द्वित्वैकत्वदृशौ चित्तं तदेवाज्ञानमुच्यते ।  
एतयोर्यो लयो दृष्टेस्तज्ज्ञानं सा परा गतिः ॥ २१ ॥  
  
दृष्टेः परमात्माभिव्यक्तेः ॥ २१ ॥  
  
प्रबुद्धोऽसि विमुक्तोऽसि त्यक्तं चित्तं त्वया नृप ।  
सदसत्तामयत्वं हि त्वया त्यक्तमसत्पदम् ॥ २२ ॥  
  
आत्मन्यन्योन्याध्यासात्सदसत्तामयत्वमेव हि चित्तं नाम तदेव असतो जगतः पदं   
कल्पनास्थानम् ॥ २२ ॥  
  
वीतशोको निरायासो निःसङ्गोऽनन्य आत्मवान् ।  
महोदयो मुनिर्मौनी स्वरूपे तिष्ठ निर्मले ॥ २३ ॥  
  
शिखिध्वज उवाच ।  
  
एवं हि भगवन् जन्तोर्मूर्खस्यैवास्ति चित्तभूः ।  
प्रबुद्धस्य न तज्ज्ञस्य चित्तं नाम किल प्रभो ॥ २४ ॥  
  
चित्ते त्यक्ते जीवन्मुक्तानां केनान्तःकरणेन व्यवहारसिद्धिरिति प्रष्टुं राजा   
पीठिकां रचयति - एवं हीति । यदीत्यर्थे किलशब्दः ॥ २४ ॥  
  
जीवन्मुक्तास्तदेते हि विहरन्ति कथं वद ।  
अविद्यमानमनसो युष्मदाद्यास्तथा नराः ॥ २५ ॥  
  
प्रष्टव्याशं दर्शयति - जीवन्मुक्ता इति । तत् तर्हि ॥ २५ ॥  
  
इति मे कथयाशेषमन्यैः स्ववचनांशुभिः ।  
हार्दं तमो मे निपुणमेवम्प्रायैः प्रमार्जय ॥ २६ ॥  
  
अन्यैर्दुर्वचमिति शेषः । अन्यैः प्रसिद्धसूर्याद्यंशुविलक्षणैः स्ववचनांशुभिः   
प्रसिद्धतमोविलक्षणं हार्द तमः प्रमार्जयेति वा ॥ २६ ॥  
  
कुम्भ उवाच ।  
  
यथा वदसि तत्त्वज्ञ तत्तथैव हि नान्यथा ।  
चित्तं हि जीवन्मुक्तानां नास्त्यङ्कुर इवाश्मनाम् ॥ २७ ॥  
  
पुनर्जननयोग्या या वासना घनवासना ।  
सा प्रोक्ता चित्तशब्देन न सा तज्ज्ञस्य विद्यते ॥ २८ ॥  
  
यया वासनया तज्ज्ञा विहरन्तीह कर्मसु ।  
तां त्वं सत्त्वाभिधां विद्धि पुनर्जननवर्जिताम् ॥ २९ ॥  
  
यथा भर्जिता वितुन्नाश्च लाजा न व्रीह्यादिशब्दवाच्या   
नाप्यङ्कुरादिजननक्षमास्तद्वत्तत्त्वज्ञानभर्जितं निरावरणं सत्त्वं न   
मनःशब्दवाच्यं नापि पुनर्जन्मसमर्थमित्यर्थः ॥ २९ ॥  
  
जीवन्मुक्ता महात्मानः सत्त्वस्थाः संयतेन्द्रियाः ।  
विहरन्ति गतासङ्गं न चित्तस्थाः कदाचन ॥ ३० ॥  
  
जीवन्मुक्तव्यवहाराभासे तदेव कारणाभास इत्याह - जीवन्मुक्ता इति ॥ ३० ॥  
  
मूढं चित्तं चित्तमाहुः प्रबुद्धं सत्त्वमुच्यते ।  
अप्रबुद्धा हि चित्तस्थाः सत्त्वस्थास्तु महाधियः ॥ ३१ ॥  
  
भूयः प्रजायते चित्तं सत्त्वं भूयो न जायते ।  
अप्रबुद्धस्य बन्धोस्ति न प्रबुद्धस्य भूपते ॥ ३२ ॥  
  
सत्ववानसि सञ्जातो महात्यागी स्थितो भवान् ।  
अशेषेण त्वया चित्तं त्यक्तमद्येति वेद्म्यहम् ॥ ३३ ॥  
  
तवापि सत्त्वबलादेव यावज्जीवं व्यवहारः सेत्स्यतीत्याशयेनाह - सत्त्ववानसीति ॥   
३३ ॥  
  
समस्तवासनोन्मुक्तो राजन्नद्यैव राजसे ।  
आकाशसाम्यमायातं मन्ये तव मुने मनः ॥ ३४ ॥  
  
शमं प्राप्तोऽसि परमं सिद्धः समसमस्थितिः ।  
अयं हि स महात्यागः सर्वं यत्तत्समुज्झितम् ॥ ३५ ॥  
  
त्वया प्राक्चिकीर्षितो यो महात्यागः स सर्वरूपं चित्तं यत्समुज्झितमयमेवेत्यर्थः ॥   
३५ ॥  
  
स्वर्गापवर्गवित्तादि तपोदानफलाद्यपि ।  
प्रबुद्धमेधया साधो धिया परमबोधया ॥ ३६ ॥  
  
चित्तत्यागे तपोदानादिसर्वकर्माण्यन्तर्भूतानि तत्फले च   
वित्तस्वर्गापवर्गादितत्फलान्यन्तर्भूतानीत्याशयेनाह - स्वर्गेति । प्रबुद्धा   
मेधा उपदिष्टार्थधारणा यस्यास्तथाविधया अत एव परमबोधवत्या धिया   
कृतश्चित्तत्याग एव स्वर्गापवर्गवित्तादिरित्यर्थः ॥ ३६ ॥  
  
तपो नाम कियन्मात्रदुःखक्षयकरं भवेत् ।  
क्षयातिशयनिर्मुक्तं यत्सुखं समतामयम् ॥ ३७ ॥  
  
तप-आदिफले तु न ज्ञानफलमन्तर्भवतीत्याशयेनाह - तपो नामेति । यद्यतो   
मनस्त्यागरूपसमतायाः सकाशादागतं यत् ज्ञानफलं मोक्षसुखं   
क्षयातिशयनिर्मुक्तमित्यर्थः । तत आगतः इत्यर्थे मयट् च इति मयट् ॥ ३७ ॥  
  
तत्सत्तद्वस्तु तत्किञ्चिन्न तु स्वर्गादि भङ्गुरम् ।  
भावाभावैरुपारूढं स्थिताधिगतवेदनम् ॥ ३८ ॥  
  
न ह्यसत्ये अनित्ये च सत्यस्य शाश्वतस्य चान्तर्भावसम्भावनापीत्याशयेनाह -   
तदिति । तत् ज्ञानफलं सत् सत्यम् । वसतीति वस्तु शाश्वतं च । तत्स्वर्गादि किञ्चित्तु न तु   
सत्यं भङ्गुरं च । भावाभावैराविर्भावतिरोभावैरुपारूढमाक्रान्तं   
पूर्वोत्तरकालयोरदृष्टं स्थितं वर्तमानमेवाधिगतवेदनं प्राप्तदर्शनं   
स्वप्नवदित्यर्थः ॥ ३८ ॥  
  
स्वर्गो नाम किमानन्दः सोपि सन्देहसंस्थितः ।  
अप्राप्तस्वात्मसंसिद्धेः क्रियाकाण्डः शुभो भवेत् ॥ ३९ ॥  
  
तुच्छं बह्वायासलभ्यं च स्वर्गादितुच्छसुखमज्ञानामेव बहुमतं न   
तत्त्वविदामित्याशयेनाह - स्वर्ग इति । स्वर्गो नामेति किमानन्दस्तुच्छसुखम् । किं   
क्षेपे इति समासः    
अवर्जनीयधर्मकीर्तनाद्यल्पापराधसहस्रनाश्यत्वात्सन्देहसंस्थितः ॥ ३९ ॥  
  
येन नासादितं हेम रीतिं किं स परित्यजेत् ।  
चूडालादिसमासङ्गाद्भवेज्ज्ञत्वं सुखेन ते ॥ ४० ॥  
  
ज्ञानदौर्लभ्यादज्ञानां युक्त एव तुच्छस्वर्गादिपरिग्रह इत्याशयेनाह -   
येनेति । रीतिं पित्तलम् । तव तु ज्ञानं प्राङ्न दुर्लभमभूत्तथापि त्वं वृथैव   
तपःक्लेशे निमग्न इत्याह - चूडालेति ॥ ४० ॥  
  
तत्किमर्थमनर्थेऽस्मिन्निमग्नस्त्वं तपोमये ।  
आश्रमादिविकल्पांशसाध्यस्याद्य कुकर्मणः ॥ ४१ ॥  
  
आश्रमो वानप्रस्थाश्रमः । आदिपदात्तद्योग्यं   
वयस्तदुचितकर्माधिकारनिर्वाहकविशेषणान्तराणि च ।   
तदभिमानतत्साधनचिन्तादिविकल्पविक्षेपांशसहस्रसाध्यस्य बन्धकत्वात्फलतोऽपि   
कुत्सितस्य कर्मणः सम्बन्धिनि कृच्छ्रचान्द्रायणादितपःक्लेशप्रचुरे अनर्थे   
त्वमद्यपर्यन्तं किमर्थं निमग्नः ॥ ४१ ॥  
  
आद्यन्तावस्य सुमते मध्य एव सुखं स्म भो ।  
यतस्ते समयो जातो यस्मिन्परिणमन्ति च ॥ ४२ ॥  
  
स्वर्गादिमहासुखहेतोस्तपसः कथमनर्थत्वं तत्राह - आद्यन्ताविति । भो सुमते   
यतोऽस्य तपस आदिभाग आचरणावस्था अन्तभागः फलक्षयावस्था च   
दुःखरूपावेव । मध्ये स्वर्गादिभोगावस्थायामेव सुखं स्म किल । तर्हि किं मया   
कृतं तपो व्यर्थमेव नेत्याह - यत इति । यतस्तपसैव ते   
चित्तकषायपाकात्साम्प्रतं तत्त्वबोधसमयो जातः । अतो हेतोः सर्वे तपोरूपा   
विकल्पांशा यस्मिन्नविकल्पे तत्वज्ञाने परिणमन्ति तत्फलेनैव फलवन्तोऽपि च   
भवन्ति ॥ ४२ ॥  
  
तपोरूपा विकल्पांशास्तत्र बद्धपदो भव ।  
चिद्व्योम्नो नभसोत्यच्छात्सर्वे भावाः समुत्थिताः ॥ ४३ ॥  
  
तत्र ज्ञाने बद्धपदः स्थिरो भव । विविदिषन्ति यज्ञेन दानेन तपसा इत्यादि   
श्रुतेस्तत्फलेनैव ते तपसः साफल्यमिति भावः । ज्ञानफलचिद्व्योमलाभेन   
सर्वमेव लब्धम् । सर्वस्य जगतस्तत एवोद्भवस्थितिलयश्रुतेरित्याशयेनाह -   
चिद्व्योम्न इति ॥ ४३ ॥  
  
तथैव परिदृश्यन्ते तत्रैव विलयं गताः ।  
इदं कार्यमिदं नेति सङ्कल्पा ब्रह्मबिन्दवः ॥ ४४ ॥  
  
यद्यपि कार्यमिष्टमकार्यमनिष्टं च सर्वमपि ब्रह्मसमुद्रबिन्दव एव तथापि   
तुच्छत्वात्तत्सर्वं बन्ध्यं निष्फलमेवातस्तत्त्यक्त्वा पूर्ण समुद्रस्थानीयं   
निर्विशेषमेव समाश्रयेत्याह - इदमिति ॥ ४४ ॥  
  
वन्ध्यं शिखिध्वज त्यक्त्वा पूर्णमेव समाश्रय ।  
इष्टं मे प्रार्थयस्वेति यथैव प्रार्थ्यते सखे ॥ ४५ ॥  
  
परमप्रेमास्पदत्वान्निरतिशयानन्दरूपस्य स्वस्य इष्टान्तरप्रार्थनापेक्षया   
तादृशस्वलाभप्रार्थनमेव वरमित्याशयेनाह - इष्टमिति ।   
यथाऽलब्धदयितया स्त्रिया लब्धव्यदयितं प्रति मे इष्टं प्रार्थयस्वेत्यन्यत्प्रार्थ्यते   
तथैव स्वयं दयित एव कथं न प्रार्थ्यते । तस्मिन्स्वाधीनतया लब्धे   
तदधीनलब्धव्यान्तराणां स्वत एव लाभादिति भावः ॥ ४५ ॥  
  
स्त्रिया तथैव स कथं दयितः प्रार्थ्यते स्वयम् ।  
सङ्कल्परचितानेतान्भावानापतभासुरान् ॥ ४६ ॥  
  
अङ्गीकृत्यात्मातिरिक्तेष्टानां पुरुषार्थत्वं लब्धत्वादेवाप्रार्थनीयत्वमुक्तम् ।   
वस्तुतस्तु तेषां तत्त्वज्ञदृशा तुच्छत्वादग्राह्यत्वमेवेत्याह - सङ्कल्पेति ।   
आपद इव अभासुरानरमणीयान् ॥ ४६ ॥  
  
गृह्णन्ति न महात्मानः प्राज्ञा जलरवीनिव ।  
स्वर्गमोक्षादिफलदं यत्किञ्चित्सर्वमेव तत् ॥ ४७ ॥  
  
जलरवीन् रविप्रतिबिम्बानिव । ज्ञानलाभानन्तरं   
स्वर्गादिसाधनानीवापवर्गसाधनान्यपि हेयान्येवेत्याशयेनाह - स्वर्गेति ॥ ४७ ॥  
  
त्यक्त्वा समसमाभासो योऽस्यसावेव वै भव ।  
सत्त्वं सत्त्वेन नाशेन नाश्यं हि विगतस्पृहः ॥ ४८ ॥  
  
सर्वपदार्थेषु सदंशः सत्त्वेनैव ग्राह्यः असदंशस्तु नित्यनष्टत्वेनैव   
ग्राह्यश्चित्तचाञ्चल्यं विनेत्याह - सत्त्वमिति ॥ ४८ ॥  
  
पदार्थौघमिमं गृह्णंस्तिष्ठास्पन्दितचित्तभूः ।  
अपरिस्पन्दचित्तस्य संसृतिर्नेह धावति ॥ ४९ ॥  
  
अस्पन्दितचित्तभूरित्युक्तेः प्रयोजनमाह - अपरिस्पन्देति । न धावति न प्राप्नोति ।   
यथा स्वाभाविकप्रवृत्तिलक्षणपुरुषापराधप्रभवा विपत्तिर्मतौ   
विवेकज्ञानोदये सति न प्राप्नोति तद्वदित्यर्थः ॥ ४९ ॥   
  
पौरुषप्रभवा साधो विपत्तिर्हि मतौ यथा ।  
यानि यानीह दुःखानि प्रस्फुरन्ति जगत्त्रये ॥ ५० ॥  
  
चेतश्चापलजान्येव तानि तानि महीपते ।  
स्थिरं शान्तं गतस्पन्दं यस्य चित्तमचापलम् ।  
सदैव स महानन्दी साम्राज्यस्य स भाजनम् ॥ ५१ ॥  
  
सम्यग्भग्नावरणतया राजत इति सम्राट् साक्षात्कृत आत्मा तद्भावस्य   
भाजनमित्यर्थः ॥ ५१ ॥  
  
अथ चेतसि तत्त्वज्ञ स्पन्दास्पन्दौ त्वमेकताम् ।  
नीत्वा तिष्ठ यथाकाममैक्यमागत्य शाश्वतम् ॥ ५२ ॥  
  
स्पन्दास्पन्दौ तत्साक्षिमात्रतादर्शनेनैकतां नीत्वा साक्षिणमपि   
ब्रह्मात्मैक्यमागत्य प्रापय्य भूमानन्दभावेन यथाकामं पूर्णकामतया   
तिष्ठेत्यर्थः ॥ ५२ ॥  
  
शिखिध्वज उवाच ।  
  
कथमैक्यं विभो यातः स्पन्दास्पन्दाविमावुभौ ।  
सर्वसंशयविच्छेदकारिन्नेतद्वदाशु मे ॥ ५३ ॥  
  
विरुद्धयोः स्पन्दास्पन्दयोरेकतानयनं कथमिति राजा पृच्छति - कथमिति ॥ ५३   
॥  
  
कुम्भ उवाच ।  
  
एकं वस्तु जगत्सर्वं चिन्मात्रं वारिवाम्बुधि ।  
तदेव स्पन्दते धीभिः शुद्धवारिव वीचिभिः ॥ ५४ ॥  
  
तयोः स्वरूपेणैक्यविरोधेऽप्यधिष्ठानसाक्षिचिन्मात्ररूपेण न तद्विरोध इति   
स्वाशयप्रकटनेन कुम्भ उत्तरमाह - एकमिति । वाः इव स्पन्दते स्पन्दात्मना   
विवर्तते ॥ ५४ ॥  
  
ब्रह्म चिन्मात्रममलं सत्त्वमित्यादिनामकम् ।  
यद्गीतं तदिदं मूढाः पश्यन्त्यङ्ग जगत्तया ॥ ५५ ॥  
  
सत्यं ज्ञानमनन्तं ब्रह्म इत्यादिश्रुतिभिर्यद्गीतम् । अङ्गेत्यामन्त्रणे ॥ ५५ ॥  
  
चित्स्पन्द एव सर्वस्वं सर्गे तस्माद्धि संसृतिः ।  
परिस्पन्दो हि विन्ध्यादिशब्दस्पन्दसमं परम् ॥ ५६ ॥  
  
स्पन्दास्पन्दयोरैक्यमुपपादयति - चित्स्पन्द इति । सर्गे यत्सर्वस्वं तच्चित्स्पन्द एव ।   
तत्र विन्ध्यादिरूपपरिस्पन्दः परं द्वितीयं शब्दस्पन्दसमम् । इवार्थे समशब्दो   
मिथ्यात्वद्योतनार्थः । नामपरिस्पन्द इत्यर्थः ॥ ५६ ॥  
  
चितः स एव चेत्स्पन्दस्तथाऽस्पन्दश्च भावितः ।  
एकरूपतया नाम तत्रेदममलं शिवम् ॥ ५७ ॥  
  
अस्त्वेवं तथापि कथं स्पन्दास्पन्दैक्यं तत्राह - चित इति । स तत्तत्साक्ष्यात्मैव   
चितः स्पन्दोऽस्पन्दश्चैकरूपतया भावितश्चेत्तत्र इदमात्मरूपमेव शिवं   
परिशिष्यत इत्यर्थः ॥ ५७ ॥  
  
सर्गश्चित्स्पन्दमात्रात्मा सम्यग्दृष्टौ विलीयते ।  
उदेत्यसम्यग्दृष्टीनां रज्ज्वां सर्पभ्रमो यथा ॥ ५८ ॥  
  
सर्गस्तदा क्व गच्छति तत्राह - सर्ग इति । यतः सः असम्यग्दृष्टीनां भ्रान्त्या   
उदेति ॥ ५८ ॥  
  
सस्पन्दा चित्तदभिधा निःस्पन्दा त्वियमातता ।  
तुर्यातीतपदारूढा वाचा वक्तुं न पार्यते ॥ ५९ ॥  
  
तदभिधा सर्गाभिधा । निस्पन्दा तु तुर्यातीतपदारूढा ॥ ५९ ॥  
  
शास्त्रसज्जनसम्पर्कसन्तताभ्यासयोगतः ।  
कालेनामलतां याते चेतसीन्दाविवोदिता ॥ ६० ॥  
  
कदा तथोदिता भवति तदाह - शास्त्रेति । यथा चक्षुषि तिमिरदोषक्षयेणामलतां   
याते नित्यसिद्धैव चन्द्रैकता उदिता तद्वत् ॥ ६० ॥  
  
एतत्केवलमाभातं स्वानुभूतिभिराततम् ।  
कथ्यते स्वानुभूतेषु स्वयं स्वं रूपमात्मना ॥ ६१ ॥  
  
यदि वाचा वक्तुं न पार्यते तर्हि कथं त्वया मादृशेषु कथ्यते तत्राह - एतदिति   
। स्वमनुभूतं यैस्तथाविधेषु स्वानुभूतिभिरेव स्वयं कथ्यते   
लोकदृष्ट्येत्यर्थः ॥ ६१ ॥  
  
प्राप्तोऽसि सारं स्वमनादिमध्यमत्रैव तिष्ठ स्वपदे निविष्टः ।  
नो रूपनिर्भेदमहाचिदात्मा जातोऽसि साधो खलु वीतशोकः ॥ ६२ ॥  
  
त्वमपि स्वानुभूतिं प्राप्तोऽस्येव तत्र मद्वचसा स्थैर्यमात्रं कुर्वित्याह -   
प्राप्तोऽसीति । भेदकदेहादिरूपाणामभावादेव सर्वदेहेषु निर्भेदः । अत एव   
महांश्चिदात्मा जातस्तत्त्वबोधात्प्रादुर्भूतोसि तत एव वीतशोकः तत्र को मोहः कः   
शोक एकत्वमनुपश्यतः इति श्रुतेरिति भावः ॥ ६२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० न्निर्वाणप्रकरणे पू० चू०   
शिखिध्वजबोधनं नामैकाधिकशततमः सर्गः ॥ १०१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजबोधनं नामैकाधिकशततमः सर्गः ॥ १०१ ॥  
  
# १०२
द्व्यधिकशततमः सर्गः १०२  
  
कुम्भ उवाच ।  
  
इति ते कथितं सर्वं शिखिध्वज महीपते ।  
यथेदमुत्थितं सर्वं यथा च प्रविलीयते ॥ १ ॥  
  
आमन्त्र्यान्तर्हिते कुम्भे विस्मितस्य महीपतेः ।  
चिरं विमृश्य विश्रान्तिः समाधाविह वर्ण्यते ॥   
  
यथेदं सर्वमुत्थितमित्यध्यारोपेण यथा च प्रविलीयत इत्यपवादेन च सर्वं   
पूर्णं ब्रह्मतत्त्वं ते मया कथितम् ॥ १ ॥  
  
एतच्छ्रुत्वा च बुद्ध्वा च मत्वा च मुनिनायक ।  
यथेच्छसि तथा तिष्ठ दृष्टे स्पष्टे परे पदे ॥ २ ॥  
  
गुरुशास्त्राभ्यां श्रुत्वा स्वीयविचारेण मत्वा च सम्यग् बुद्ध्वा साक्षाद्दृष्टे   
आवरणभङ्गात्स्पष्टे परे पदे कदाचित्समाधिप्राधान्येन कदाचिद्व्यवहारेण च   
यथेच्छसि तथा तिष्ठ ॥ २ ॥  
  
स्वर्गं गच्छाम्यहं पर्वकालेऽस्मिन्नारदो मुनिः ।  
ब्रह्मलोकात्समायातो भवत्यमरसंसदि ॥ ३ ॥  
  
स्वर्गमिन्द्रसभाम् ॥ ३ ॥  
  
न मां पश्यति चेत्तत्र तत्कोपमुपगच्छति ।  
नोद्वेजनीया भव्येन गुरवो हि कदाचन ॥ ४ ॥  
  
त्यक्तसङ्कल्पलेखेन न किञ्चिदभिवाञ्छता ।  
त्वया सदैव वस्तव्यं दृष्टिरेषैव पावनी ॥ ५ ॥  
  
एषा मदुपदिष्टैव ॥ ५ ॥  
  
श्रीवसिष्ठ उवाच ।  
  
इति यावत्प्रतिवचः पुष्पहस्तः शिखिध्वजः ।  
प्रणामाय ददात्येष तावदन्तर्धिमाययौ ॥ ६ ॥  
  
सप्रणामप्रतिवचनात्पूर्वमन्तर्धानम् ।   
साध्वीभिर्भर्तृकृतनमस्कारस्याग्राह्यत्वात् ॥ ६ ॥  
  
प्रतिभानगतं वस्तु यथैवान्ते न दृश्यते ।  
न दृष्टवांस्तथा कुम्भमग्रे राजा शिखिध्वजः ॥ ७ ॥  
  
स्वप्नादिप्रतिभानगतं धनादिवस्तु । अन्ते जागरे ॥ ७ ॥  
  
गते कुम्भे महीपालः परं विस्मयमाययौ ।  
तमेव चिन्तयंश्चित्रं चित्रार्पित इवाभवत् ॥ ८ ॥  
  
चित्रमाश्चर्यम् ॥ ८ ॥  
  
इदं सञ्चिन्तयामास चित्रं विलसितं विधेः ।  
यत्कुम्भव्यपदेशेन बोधितोऽस्मि चिरोदयम् ॥ ९ ॥  
  
चिरोदयं सदाप्रभातं शाश्वताभ्युदयं वा ब्रह्म ॥ ९ ॥  
  
क्व नारदसुतः कुम्भः क्वाहं नाम शिखिध्वजः ।  
केवलं कालयुक्त्यैव सोऽहं सम्परिबोधितः ॥ १० ॥  
  
कालयुक्त्या भाग्योदयसमययोगेन ॥ १० ॥  
  
अहो नु सम्यक्कथितं देवपुत्रेण युक्तिमत् ।  
अहो नु सम्प्रबुद्धोऽस्मि मोहनिद्राकुलश्चिरात् ॥ ११ ॥  
  
क्वाहमासं विनिर्मग्नः क्रियाजालकुकर्दमे ।  
इदं कार्यमिदं नेति मिथ्या विभ्रमचक्रके ॥ १२ ॥  
  
अहो नु शीतला शुद्धा शान्तेयन्न् पदवी निजा ।  
रसायनोद्भवाकारा सत्त्वं शीतयतीह मे ॥ १३ ॥  
  
इयं साक्षात्कृतात्मरूपा साम्राज्यपदवी । सत्त्वं निर्वासनं मनः ॥ १३ ॥  
  
शाम्यामि परिनिर्वामि सुखमासे च केवलम् ।  
तृणाग्रमपि नेच्छामि संस्थितोऽस्मि यथास्थितम् ॥ १४ ॥  
  
तेनैव स्वस्य पूर्णकामतामाह - शाम्यामीति ॥ १४ ॥  
  
एवं सञ्चिन्तयन्राजा नूनं निर्वासनाशयः ।  
शैलादिव समुत्कीर्णो मौनमेवावतस्थिवान् ॥ १५ ॥  
  
शैलात्समुत्कीर्णः प्रतिमादिरिव मौनं वागादिचेष्टारहितं यथा स्यात्तथा   
समाहितोऽवतस्थिवान् । छान्दसत्वाल्लिटः क्वसुः ॥ १५ ॥  
  
तस्मिन्नेव ततो मौने निःसङ्कल्पे निराश्रये ।  
प्रतिष्ठां निश्चलां प्राप्य स तस्थौ गिरिशृङ्गवत् ॥ १६ ॥  
  
मौने मुनिकर्मणि समाधौ ॥ १६ ॥  
  
स तत्र संशान्तभयोऽचिरेण चिरेण विश्रान्तमतिः समात्मा ।  
चिरेण सम्प्राप्तनिजामलात्मा योगेन सुष्वाप ततोऽदितात्मा ॥ १७ ॥  
  
स राजा तत्र समाधौ सम्प्राप्तनिजामलात्मसन् समात्मा समरसः सन् चिरेण   
विश्रान्तमतिर्भूत्वा अचिरेण सद्य एव संशान्तभयः सन् चिरकालानुवृत्तेन योगेन   
अदितात्मा अखण्डितस्वभावः सुष्वाप । सुषुप्त इव विशश्रामेत्यर्थः ॥ १७ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
शिखिध्वजसमाधानं नाम द्व्यधिकशततमः सर्गः ॥ १०२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजसमाधानं नान द्व्यधिकशततमः सर्गः ॥ १०२ ॥  
  
# १०३
त्र्यधिकशततमः सर्गः १०३   
  
श्रीवसिष्ठ उवाच ।  
  
निर्विकल्पसमाधानात्काष्ठकुड्योपमस्थितिः ।  
एवं शिखिध्वजो राजा चूडालामधुना शृणु ॥ १ ॥  
  
चूडालायाः परं गत्वा त्र्यहेण पुनरागमः ।  
यत्नाद्व्युत्थापनं राज्ञस्तत्त्वालापश्च वर्ण्यते ॥   
  
एवमुक्तरीत्या शिखिध्वजो राजा निर्विकल्पसमाधानात् काष्ठकुड्योपमस्थितिरभूदिति   
शेषः । चूडालां तद्वृत्तान्तमिति यावत् ॥ १ ॥  
  
शिखिध्वजं तं भर्तारं कुम्भवेषेण तेन सा ।  
प्रबोध्यान्तर्धिमागत्य ततार तरसा नभः ॥ २ ॥  
  
ततार पुप्लुवे ॥ २ ॥  
  
देवपुत्राकृतिं व्योम्नि जहौ मायाविनिर्मिताम् ।  
विदग्धमुग्धमाकारं स्त्रैणं जग्राह सुन्दरम् ॥ ३ ॥  
  
देवपुत्राकृतिं कुम्भवेषम् । स्त्रैणं स्त्रीशरीररूपमाकारं जग्राह ॥ ३ ॥  
  
नभसा स्वपुरं प्राप विवेशान्तःपुरं क्षणात् ।  
दृश्या बभूव लोकस्य नृपकर्म चकार च ॥ ४ ॥  
  
नृपकर्म राजकार्यं प्रजानुरञ्जनमित्यर्थः ॥ ४ ॥  
  
वासरत्रितयेनाथ पुनरम्बरमेत्य सा ।  
बभूव कुम्भो योगेन शिखिध्वजवनं ययौ ॥ ५ ॥  
  
कुम्भो नारदपुत्रः ॥ ५ ॥  
  
तथा तत्रैव तं भूपमपश्यद्वनभूमिगा ।  
निर्विकल्पसमाधिस्थं समुत्कीर्णमिव द्रुमम् ॥ ६ ॥  
  
समुत्कीर्णं प्रतिमाकारनिर्मितं द्रुमं काष्ठमिव निश्चलम् ॥ ६ ॥  
  
अहो नु खलु भो दिष्ट्या विश्रान्तोऽयमिहात्मनि ।  
स्थितः स्वस्थः समः शान्त इत्युवाच पुनः पुनः ॥ ७ ॥  
  
अयं राजा ॥ ७ ॥  
  
तदेनं तावदेतस्माद्बोधयामि परात्पदात् ।  
इदानीमेव किं देहत्यागमेष करोति वै ॥ ८ ॥  
  
इदानीं प्रारब्धकर्मशेषकाले देहत्यागं किं किमर्थं करोति न करोत्वित्याशयः ॥   
८ ॥  
  
किञ्चित्कालं स्फुरत्वेष राज्येन विपिनेन वा ।  
सममेव गमिष्यावस्त्यक्तदेहाविमौ समौ ॥ ९ ॥  
  
विपिनभोग्यकर्मक्षयपर्यन्तं विपिनेन वा । समं तुल्यकालमेव समौ   
तुल्यस्वभावौ गमिष्यावः । कैवल्यमिति शेषः ॥ ९ ॥  
  
तस्योपदेशो विषमः परिणामं न गच्छति ।  
अनेनाभ्यासयोगेन तावदाबोधयाम्यहम् ॥ १० ॥  
  
उपदेशः प्राङ्मया कृतः परिणामं सप्तमभूमिकावस्थितिपर्यन्तं परिपाकं   
न गच्छति इदानीमेव देहत्यागे तथा च जीवन्मुक्तिसुखानुभवार्थमप्ययं   
प्रबोध्य इति भावः ॥ १० ॥  
  
इति सञ्चिन्त्य चूडाला सिंहनादं चकार सा ।  
भूयोभूयः प्रभोरग्रे वनेचरभयप्रदम् ॥ ११ ॥  
  
प्रभोः भर्तुः ॥ ११ ॥  
  
न चचाल शिलेवाद्रौ यदा नादेन तेन सः ।  
भूयोभूयः कृतेनापि तदा सा तं व्यचालयत् ॥ १२ ॥  
  
पाणिसम्पेषेणाचालयत् ॥ १२ ॥  
  
चालितः पातितोऽप्येष यदा न बुबुधे नृपः ।  
तदा सञ्चिन्तयामास चूडाला कुम्भरूपिणी ॥ १३ ॥  
  
अहो परिणतः साधुः स्वपदे भगवानयम् ।  
तदेनं हि कया युक्त्या साम्प्रतं बोधयाम्यहम् ॥ १४ ॥  
  
सप्तमभूमिकानुप्रवेशपर्यन्तं परिणतः । अहो इत्याश्चर्ये । तथा च तस्योपदेशो   
विषमः परिणामं न गच्छतीति मदीयसम्भावना वृथैवेति भावः ॥ १४ ॥  
  
अथवैनं महात्मानं किमर्थं बोधयाम्यहम् ।  
विदेहं बोधमासाद्य तिष्ठत्वेष यथासुखम् ॥ १५ ॥  
  
अत एवाह - अथवेति । विदेहं तिष्ठतु ॥ १५ ॥  
  
अहमप्यङ्गनादेहमिमं त्यक्त्वा परं पदम् ।  
अपुनर्जननायैव गच्छामीह हि किं समम् ॥ १६ ॥  
  
समं सहैव गच्छामि । इह जीवने किमधिकं सुखमिति शेषः ॥ १६ ॥  
  
इति सञ्चिन्त्य देहं स्वं त्यक्तुमभ्युद्यता सती ।  
पुनः सञ्चिन्तयामास चूडाला सा महामतिः ॥ १७ ॥  
  
महामतिरित्यनेनावश्यभोक्तव्यं तदीयप्रारब्धकर्मशेषमपि सा स्वमत्या   
दृष्ट्वा पुनः सञ्चिन्तयामासेति सूचनाय ॥ १७ ॥  
  
आलोकयामि चैतावदेनं देहं महीपतेः ।  
यद्यस्य सत्त्वशेषोऽस्ति बोधबीजं हृदन्तरे ॥ १८ ॥  
  
सत्त्वं न्निर्वासनं मनस्तस्य संस्कारलेशात्मना शेषो यदि हृदम्बरे   
प्रारब्धावशेषितमायालेशोपहिते हार्दे ब्रह्मण्यस्ति ॥ १८ ॥  
  
तत्कालेनैष भगवान्सम्प्रबोधमुपैष्यति ।  
मूलकोशरसालीनं पुष्पजालमिव द्रुमे ॥ १९ ॥  
  
कालेन तदुद्भवसमयेन । यथा वसन्तारम्भे द्रुमे मूलकोशे मूलप्रदेशे यो   
भौमो रसस्तस्मिन्सूक्ष्मभावेनालीनं भाविपुष्पजालमिव सत्त्वशेषो यद्यस्तीति   
पूर्वेणान्वयः ॥ १९ ॥  
  
तदेवं विरहञ्जीवन्मुक्त एव भवत्यलम् ।  
मुक्तो भवत्यथ यदि मन्ये गच्छामि तत्समम् ॥ २० ॥  
  
तर्हि मत्प्रबोधितोऽयं जीवन्मुक्तः सन् एवमहमिव विहरन् भवत्येव । अथ यदि   
सत्त्वशेषस्यापि बाधान्मुक्तो भवति तत्तर्ह्यहमपि सममनेन साकमेव मुक्तिं   
गच्छामि ॥ २० ॥  
  
इति सञ्चिन्त्य चूडाला स्पर्शनेन नयेन च ।  
पतिमालोक्य साशङ्कमुवाच वरवर्णिनी ॥ २१ ॥  
  
स्पर्शेन देहोष्मलिङ्गेन वक्ष्यमाणलिङ्गेन पतिं जीवतीति साशङ्कमालोक्य   
सम्बोधहेतूदयेन सत्त्वशेषं व्यबुध्यत । अस्य हृदि सत्त्वशेषोऽस्त्येवेत्युवाच चेति   
परेण सहान्वयः ॥ २१ ॥  
  
अस्त्येव सत्त्वशेषोऽस्य हृदि सम्बोधकारणम् ।  
सम्बोधहेतूदयेन सत्त्वशेषं व्यबुध्यत ॥ २२ ॥  
  
श्रीराम उवाच ।  
  
भृशं संशान्तचित्तस्य काष्ठलोष्टसमस्थितेः ।  
सत्त्वशेषः कथं ब्रह्मन्ज्ञायते ध्यानशालिनः ॥ २३ ॥  
  
स्पर्शनेन नयेन चेति यदुक्तं तत्र नयशब्दार्थं जिज्ञासू रामः पृच्छति -   
भृशमिति ॥ २३ ॥  
  
श्रीवसिष्ठ उवाच ।  
  
प्रबोधकारणं यस्य दुर्लक्ष्याणुवपुर्हृदि ।  
विद्यते सत्त्वशेषोऽन्तर्बीजे पुष्पफलं यथा ॥ २४ ॥  
  
देहे वृद्धिविपरिणामापक्षयादिविकारानुदयः सत्त्वशेषे लिङ्गमित्युत्तरं वक्तुं   
लिङ्ग्यमनुवदति - प्रबोधेति द्वाभ्याम् ॥ २४ ॥  
  
चित्तस्पन्दवियुक्तस्य तस्यास्पन्दितसच्चितः ।  
द्वित्वैकत्वविहीनस्य समस्याचलसंस्थितेः ॥ २५ ॥  
  
द्वित्वैकत्वविहीनस्य निर्विकल्पस्य ॥ २५ ॥  
  
कायः समसमाभोगो न ग्लायति न हृष्यति ।  
नास्तमेति न चोदेति सममेवावतिष्ठते ॥ २६ ॥  
  
ग्लायति ग्लानिं गच्छति ॥ २६ ॥  
  
द्वित्वैकत्वादियुक्तस्य यस्य प्रस्पन्दते मनः ।  
तस्य देहोऽन्यतामेति नास्पन्दस्य कदाचन ॥ २७ ॥  
  
अन्यस्य तु तद्वैपरीत्यमित्याह - द्वित्वैकत्वादीति ॥ २७ ॥  
  
चित्तस्पन्दो हि सर्वेषां कारणं जगतः स्थितेः ।  
राम भावविकाराणां कुसुमानां यथा मधुः ॥ २८ ॥  
  
तत्कुतस्तत्राह - चित्तस्पन्द इति । जगतः स्थितेर्व्यवहारस्य हेतुभूतानां सर्वेषां   
भावविकाराणां कारणम् ॥ २८ ॥  
  
अस्मिन्प्रयास्यतो देहे चेतसो हि मुहुर्मुहुः ।  
हर्षः कोपो न सम्मोहो वशमेति रघूद्वह ॥ २९ ॥  
  
अत एव पुनर्जन्मबीजसत्त्वेऽस्माद्देहाद्देहान्तरं प्रयास्यतश्चेतसो मुहुर्मुहुर्यत्नेन   
निगृह्यमाणोऽपि हर्षः कोपः सम्मोहश्च न वशमेति न निग्रहीतुं शक्यते । तदेव   
पुनर्जन्मावश्यम्भावे लिङ्गमित्यर्थः ॥ २९ ॥  
  
चित्ते प्रशममायाते कायो यः सत्त्ववर्जितः ।  
बाधते नाम्बरस्येव तस्य भावविकारभूः ॥ ३० ॥  
  
चित्ते हर्षादिविकारशान्तौ तु कायेऽपि विकारा निवर्तन्त इत्याह - चित्त इति । सत्त्वेन   
निर्वासनचित्तेन वर्जितः अप्रतिसन्धानेन त्यक्तः । तथा च चित्तेनाहन्तया परिग्रह एव   
देहे वृद्ध्यादिविकारहेतुरिति भावः ॥ ३० ॥  
  
वीच्यादि न यथोदेति समाया जलसन्ततेः ।  
तथा न दृश्यते दोषः समायाः सत्त्वसन्ततेः ॥ ३१ ॥  
  
देहजरापलितादिर्दोषो रागादिदोषश्च न दृश्यते ॥ ३१ ॥  
  
सत्त्वस्यानुपलम्भोऽस्ति न तस्योपशमादृते ।  
यावद्भाति समं तत्त्वं कालाच्छाम्यति केवलम् ॥ ३२ ॥  
  
कियत्कालं जीवन्मुक्तैः सत्त्वमुपलभ्यत इति चेत्प्रारब्धशेषक्षयेण   
तत्प्रशमपर्यन्तमित्याह - सत्त्वस्येति । समं प्रातिभासिकवैषम्येणापि शून्यम् ।   
कालात्प्रारब्धशेषक्षयकालात् ॥ ३२ ॥  
  
देहे यस्मिंस्तु नो चित्तं नापि सत्त्वं च विद्यते ।  
स तापे हिमवद्राम पञ्चत्वेन विलीयते ॥ ३३ ॥  
  
सत्त्वस्यापि क्षये तु मृतो देहो विलीयत इत्याह - देहे इति । नो   
चित्तमित्यज्ञमरणाभिप्रायम् । नापि सत्त्वमिति ज्ञमरणाभिप्रायम् । पञ्चत्वेन   
मरणेन ॥ ३३ ॥  
  
शिखिध्वजस्य देहोऽसौ निश्चित्तस्तेजसोर्जितः ।  
सत्त्वांशेन च संयुक्तस्तेन न ग्लानिभाजनम् ॥ ३४ ॥  
  
शिखिध्वजदेहे तु जीवनलिङ्गानि तया दृष्टानीत्याह - शिखिध्वजस्येति । तेजसा   
ऊष्मणा ॥ ३४ ॥  
  
तं तथाभूतमालोक्य भर्तुर्देहं वराङ्गना ।  
अनुज्झितवती देहं चिन्तयामास सत्वरम् ॥ ३५ ॥  
  
प्रश्नं समाधाय प्रस्तुतमनुसन्धत्ते - तं तथेत्यादिना । स्वदेहमनुज्झितवती   
सती ॥ ३५ ॥  
  
चित्तत्त्वं सर्वगं शुद्धं प्रविश्याबोधयाम्यहम् ।  
भविष्यद्बोधनं कान्तमथ तत्र हि संस्थिता ॥ ३६ ॥  
  
चित्तत्त्वं प्रागुक्तं तद्धार्दं ब्रह्म तदीयकायप्रवेशेन प्रविश्य तत्र तत्स्वभावे   
संस्थिता सती चिरकालेन भविष्यद्बोधनं कान्तमधुनैव सम्बोधयामीति ॥ ३६ ॥  
  
न बोधयामि यद्येनं चिरात्तद्बुध्यते स्वयम् ।  
किमेकैवावतिष्ठेऽहमित्येवं बोधयाम्यहम् ॥ ३७ ॥  
  
ननु चिरेण स स्वयमेव बुद्ध्यतां किं बोधनत्वरया तत्राह - नेति । राज्यपालने   
नियुक्ताहं न भर्तेव समाधौ स्थातुं शक्ता व्युत्थिता च   
कथञ्चित्तमेकाकिन्यवस्थातुं शक्नोमीति भावः ॥ ३७ ॥  
  
इति सञ्चिन्त्य चूडाला देहं करणपञ्जरम् ।  
सन्त्यज्य प्राप चित्तत्त्वे स्थितिमाद्यन्तवर्जिते ॥ ३८ ॥  
  
स्वं देहं सन्त्यज्य तद्देहं प्रविश्य तदीये हार्दब्रह्मलक्षणे चित्तत्त्वे स्थितिं   
प्रापेत्यर्थः ॥ ३८ ॥  
  
तत्र सा चेतनास्पन्दं कृत्वा सत्त्ववतः प्रभोः ।  
स्वं विवेश पुनर्देहं स्वं नीडमिव पक्षिणी ॥ ३९ ॥  
  
तत्र निर्विकल्पसमाधिना   
क्षीरोदकवदेकरसीभूतायाश्चेतनायास्तदीयचिदाभाससंवलितबुद्धेः   
पृथग्भवनानुकूलं स्पन्दम् ॥ ३९ ॥  
  
कुम्भाकृतिरथोत्थाय निविष्टा कुसुमस्थले ।  
साम गातुं प्रवृत्ता सा भ्रमरीवृन्दनिःस्वना ॥ ४० ॥  
  
तं सामस्वनमाकर्ण्य चित्सत्त्वगुणशालिनी ।  
बुबुधे भूपतेर्देहे वसन्त [वसन्तमिव इति पाठः ।] इव पद्मिनी ॥ ४१ ॥  
  
चित् चिदाभासखचिता राजबुद्धिः शिखिध्वजाहम्भावसंस्कारोद्बोधेन   
आनखाग्राद्देहेऽहम्भावव्याप्त्या बुबुधे ॥ ४१ ॥  
  
दृशं विकासयामास तां तदार्क इवाब्जिनीम् ।  
गृहीतसत्त्वसम्पत्तिः शिखिध्वजमहीपतिः ॥ ४२ ॥  
  
तां समाधिनिमीलिताम् ॥ ४२ ॥  
  
अपश्यत्कुम्भमग्रस्थं सामगायनतत्परम् ।  
परेण वपुषा युक्तं सामवेदमिवापरम् ॥ ४३ ॥  
  
गायनमित्यशित्यात्वाभावश्छान्दसः । परेण दिव्येन वपुषा युक्तमपरं   
सामवेदमिवेत्युत्प्रेक्षा ॥ ४३ ॥  
  
अहो बत वयं धन्याः पुनः प्राप्तो मुनिः स्वतः ।  
इत्येवोदाहरन्राजा कुम्भाय कुसुमं ददौ ॥ ४४ ॥  
  
कुसुमं पुष्पाञ्जलिम् । अनेन तपःप्रभावात्प्राक्सञ्चितपुष्पाणामम्लानता गम्यते ॥   
४४ ॥  
  
दिष्ट्योदिताः स्मो भगवंस्तव चेतसि पावने ।  
के नाम वा महासत्त्वाः प्रादेष्वङ्ग नो स्थिताः ॥ ४५ ॥  
  
दिष्ट्या स्वभाग्योदयेन उदिताः पुनर्दर्शनाभ्युदयफलस्मृतिगोचरतां गताः ।   
अथवा किं मद्भाग्यचिन्तया महान्तः स्वत एव परानुग्रहोद्यता इत्याशयेनाह -   
के नामेति ॥ ४५ ॥  
  
अस्मत्पवित्रीकरणमेवागमनकारणम् ।  
न चेत्किं चागमे ब्रूहि द्वितीयं कारणं भवेत् ॥ ४६ ॥  
  
मदुक्तं कारणं न चेदिहागमने द्वितीयं किं कारणं भवेत् सम्भावितं   
तद्ब्रूहीत्यर्थः ॥ ४६ ॥  
  
कुम्भ उवाच ।  
  
यतः प्रभृति यातोऽस्मि त्वत्सकाशादनिन्दितः ।  
ततः प्रभृति चेतो मे त्वयैवेह समं स्थितम् ॥ ४७ ॥  
  
त्वयैव समं साकम् । स्थानं त्वामेव स्मरदिति यावत् ॥ ४७ ॥  
  
रम्ये स्वर्गे न तिष्ठामि समीपे तव साम्प्रतम् ।  
अभीष्टमुद्यदेवाङ्ग रम्याणां तत्पुरः स्थितम् ॥ ४८ ॥  
  
अत एव रम्येऽपि स्वर्गे साम्प्रतं न तिष्ठामि किन्तु तव समीपे तिष्ठामि । हे अङ्ग यतो   
बहूनामपि रम्याणां मध्ये चित्तस्य यदेवाभीष्टं भवति उद्यत् उद्योगप्राप्यमेव   
सत् पुरः स्थितं भवति नोद्योगं विनेति त्वद्दर्शनोद्योगवशादेव   
ममागमनमित्यर्थः ॥ ४८ ॥  
  
त्वादृशो बन्धुराप्तश्च सुहृन्मित्रं तथा सखा ।  
विश्वास्यो वापि शिष्यश्च मन्ये जगति नास्ति मे ॥ ४९ ॥  
  
मयि को वा ते प्रीतिहेतुरतिशयस्तत्राह - त्वादृश इति ॥ ४९ ॥  
  
शिखिध्वज उवाच ।  
  
अहो नु फलितं पुण्यपादपैर्नः कुलाचले ।  
यस्माद्भवानसङ्गोऽपि वाञ्छत्यस्मत्समागमम् ॥ ५० ॥  
  
कुलाचले अस्मिन्मन्दरे ॥ ५० ॥  
  
इदं वनमिमे वृक्षा भृत्योऽयमहमादृतः ।  
रोचते ते न चेत्स्वर्गस्तदिह स्थीयतां प्रभो ॥ ५१ ॥  
  
मत्प्रीत्या ते स्वर्गो न रोचते चेत्तत्तर्हि इह मत्सन्निधौ ॥ ५१ ॥  
  
भवद्वितीर्णया योगयुक्त्या विश्रान्तवानहम् ।  
यथा साधो तथा मन्ये स्वर्गे विश्रमणं कुतः ॥ ५२ ॥  
  
ममापि त्वद्वितीर्णसमाधिसुखतृप्तस्य स्वर्गे वाञ्छा नास्तीत्याह -   
भवद्वितीर्णयेति । वितीर्णया दत्तया ॥ ५२ ॥  
  
तामेव संस्थितिं स्वच्छामवलम्ब्य प्रकाशिनीम् ।  
विहरेह यथाकामं स्वर्गे भूमितले तथा ॥ ५३ ॥  
  
तां मह्यमुपदिष्टामेव भूमानन्दसंस्थितिमवलम्ब्य । प्रकाशिनीं   
स्वप्रकाशाम् ॥ ५३ ॥   
  
कुम्भ उवाच ।  
  
परे पदे महानन्दे कच्चिद्विश्रान्तवानसि ।  
इदं भेदमयं दुःखं कच्चित्सन्त्यक्तवानसि ॥ ५४ ॥  
  
कच्चिदापातरम्येभ्यः सङ्कल्पेभ्यो रतिर्भृशम् ।  
निर्मूलतां गता राजन्भोगनीरसमेव ते ॥ ५५ ॥  
  
हेयादेयदशातीतं शान्तं शमसमस्थिति ।  
यथाप्राप्तेष्वनुद्वेगं कच्चित्तव मनःस्थितम् ॥ ५६ ॥  
  
शमेन समस्थिति ॥ ५६ ॥   
  
शिखिध्वज उवाच ।  
  
त्वत्प्रसादेन भगवन्दृष्टा दृश्यातिगा गतिः ।  
प्राप्तः संसारसीमान्तो लब्धो लब्धव्यनिश्चयः ॥ ५७ ॥  
  
  
चिरादतिचिरेणैव विश्रान्तोऽस्मि निरामयः ।  
लब्धं लब्धव्यमखिलं तृप्तः संश्चिरसंस्थितः ॥ ५८ ॥  
  
चिराद्बहुकालोत्तरम् । अतिचिरेण दिनत्रयपर्यन्तम् ॥ ५८ ॥   
  
नोपदेष्टव्यमस्माकं किञ्चिदप्युपयुज्यते ।  
सर्वत्रैवातितृप्तोऽस्मि संस्थितोऽस्मि गतज्वरः ॥ ५९ ॥  
  
ज्ञातमज्ञातमप्राप्तं त्यक्तं त्यक्तव्यमाश्रितम् ।  
तत्त्वं परत्वं सत्त्वं मे स्वस्यैवास्ति न किञ्चन ॥ ६० ॥  
  
अप्राप्तं प्राप्तमिति शेषः । तथा मे सत्त्वं निर्वासनं मनस्त्वस्यात्मन एव   
परत्वमाश्रितम् ॥ ६० ॥  
  
निःसंसृतिर्विगतमोहभयो विरागो न्नित्योदितः समसमाशयसर्वसौम्यः ।  
सर्वात्मकः सकलसङ्कलनावियुक्त आकाशकोशविशदः सममास्थितोऽस्मि ॥ ६१ ॥  
  
यदि त्वदन्यत्किञ्चन नैवास्ति तर्हि त्वं कीदृशोऽवशिष्टस्तत्राह - निःसंसृतिरिति   
। स्पष्टम् ॥ ६१ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
कुम्भपुनरागमनं नाम त्र्यधिकशततमः सर्गः ॥ १०३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
कुम्भपुनरागमनं नाम त्र्यधिकशततमः सर्गः ॥ १०३ ॥  
  
# १०४
चतुरधिकशततमः सर्गः १०४  
  
श्रीवसिष्ठ उवाच ।  
  
इत्यध्यात्मविचित्राभिः कथाभिस्तौ परस्परम् ।  
आसाते [आसातां इति पाठः ।] वेद्यवेत्तारौ मुहूर्तत्रितयं वने ॥ १ ॥  
  
कुम्भस्य रमतो राज्ञा सम्भोगेच्छात्र वर्ण्यते ।  
स्वर्गापदेशात्पूर्यानं विषण्णपुनरागमः ॥   
  
इत्युक्तप्रकाराभिरात्मनीत्यध्यात्मविचित्राभिः कथाभिः परस्परं संवदन्ताविति   
शेषः ॥ १ ॥  
  
तत उत्थाय कस्मिंश्चित्सानौ सरससारसे ।  
सरोवरे वने चैव विहृतौ नन्दने वने ॥ २ ॥  
  
सरसानि स्निग्धानि सारसानि पद्मानि पक्षिमिथुनानि च यस्मिन् । नन्दने आनन्ददायिनि ।   
फलमूलादिना अवने रक्षके च । प्रसिद्धे ऐन्द्रे नन्दने वने इवेति वा शेषः ॥ २ ॥  
  
तेनाचारेण ताभिश्च कथाभिस्तौ वने ततः ।  
नीतवन्तौ दिनान्यष्टौ तासु काननवीथिषु ॥ ३ ॥  
  
तेन जीवन्मुक्तप्रसिद्धेनाचारेण । वने महारण्ये । काननवीथिषु   
अवान्तरवनपङ्क्तिभेदेषु । तेन दिनाष्टकमपि नैकत्र वास इत्यनिकेतता सूच्यते ॥ ३ ॥  
  
अथ कुम्भ उवाचान्यद्वनं यावो गिराविति ।  
तदोमिति नृपो मत्वा तावुभौ प्रविचेरतुः ॥ ४ ॥  
  
ओमित्यभिमतौ । नृपस्येव कुम्भस्याप्यर्थसिद्धा   
कर्तृतास्त्येवेत्युभयकर्तृकचरितसमानकर्तृकतामाश्रित्य मत्वेति   
क्त्वाप्रत्ययनिर्देशः ॥ ४ ॥   
  
वनान्यनेकरूपाणि जङ्गलानि तटानि च ।  
सरांसि गुल्मजालानि शृङ्गाणि गहनानि च ॥ ५ ॥  
  
नदीर्देशांस्तथा ग्रामान्नगराणि वनानि च ।  
मञ्जुघोषान्गिरीन्कुञ्जांस्तीर्थान्यायतनानि च ॥ ६ ॥  
  
सममेव समस्नेहौ समवेतौ स्थितावुभौ ।  
समसत्त्वौ समोत्साहौ शंसन्तौ तस्थतुः सदा ॥ ७ ॥  
  
समवेतौ समुदितौ सन्तौ चित्तवृत्त्यापि सममेव स्थितौ शंसन्तौ परस्परानुभवं   
कथयन्तौ ॥ ७ ॥  
  
आनर्चतुः पितॄन्देवान्बुभुजाते च राघव ।  
समं तप्ते च सिक्ते च समबुद्धी बभूवतुः ॥ ८ ॥  
  
सिक्ते जलार्द्रे शीतलप्रदेशे चेति यावत् ॥ ८ ॥   
  
तमालवनखण्डेषु मन्दारगहनेषु च ।  
दम्पती स्निग्धहृदयौ सुहृदौ तौ विरेजतुः ॥ ९ ॥  
  
इदं गेहमिदं नेति विकल्पकलना मनः ।  
न जहार तयो राम वात्येव विबुधाचलम् ॥ १० ॥  
  
अनिकेतस्थितिलक्षणमाह - इदमिति । विकल्पकलना तयोर्मनो न जहार ॥ १० ॥  
  
विचेरतुस्तौ सुहृदौ क्वचिद्धूलिविधूसरौ ।  
क्वचिच्चन्दनदिग्धाङ्गौ क्वचिद्भस्मानुरञ्जितौ ॥ ११ ॥  
  
प्रियाप्रियविकल्पोऽपि तयोर्नाभूदित्याह - विचेरतुरित्यादिना ॥ ११ ॥  
  
क्वचिद्दिव्याम्बरधरौ चित्राम्बरधरौ क्वचित् ।  
क्वचित्पल्लवसञ्छन्नौ क्वचित्कुसुममण्डितौ ॥ १२ ॥  
  
दिनैः कतिपयैरेव समचित्ततया तया ।  
सत्त्वोदात्ततया चैव राजा कुम्भवदाबभौ ॥ १३ ॥  
  
सत्त्वेन निर्वासनचित्तेनोदात्ततया उत्कृष्टतया ॥ १३ ॥  
  
अथ तं सुरगर्भाभं चूडाला सा शिखिध्वजम् ।  
दृष्ट्वा शोभामुपगतं चिन्तयामास मानिनी ॥ १४ ॥  
  
अथ केवलमित्रभावेन परस्परोपभोजकप्रारब्धभोगोत्तरकालं   
दम्पतिभावोपभोजकप्रारब्धोद्भवकाले ॥ १४ ॥  
  
अयं पतिरदीनात्मा रम्याश्च वनभूमयः ।  
इयं स्थितिरनायासा या न कामेन वञ्चिता ॥ १५ ॥  
  
कामेन अज्ञधर्मेण रागेण न वञ्चिता ॥ १५ ॥  
  
जीवन्मुक्तधियां भोगं यथाप्राप्तमतिष्ठताम् ।  
एकाग्रहात्मिका तुच्छा मूढतैवोदिता भवेत् ॥ १६ ॥  
  
यथाप्राप्तं भोगं प्रति अतिष्ठतां अनिवृत्तगतीनाम् । एकस्यां   
भोगनिवृत्तावेवाग्रहो निर्बन्धस्तदात्मिका या वृत्तिः सा मूढतैव ॥ १६ ॥  
  
निजः पतिरुदारात्मा निराधिश्च नवं वयः ।  
गृहाणि पुष्पजालानि सा हता या न कामिनी ॥ १७ ॥  
  
अधर्मरोगश्रमादिहेतुभ्यो भोगेभ्यो लोकसङ्ग्रहाय निवर्तितव्यमेव अत्र तु न या   
स्वभर्तरि न कामवती सा अजीवन्मुक्ता चेद्भर्त्रुपभोगविघातपापेन हता । जीवन्मुक्ता   
चेल्लोकसङ्ग्रहभङ्गप्रयुक्तनिन्दादिना हतेत्यर्थः ॥ १७ ॥  
  
वनपुष्पलतागेहे स्वायत्ते भर्तरि प्रिया ।  
रमते या न निर्दुःखा सा हतैव दुरङ्गना ॥ १८ ॥  
  
उक्तमेव स्पष्टमाह - वनेति ॥ १८ ॥   
  
रम्यं विवाहितं कान्तं पतिमासाद्य निर्जने ।  
स्त्री सती या न रमते तां धिगस्तु दुरङ्गनाम् ॥ १९ ॥  
  
समुज्झता यथाप्राप्तमपि वेद्यविदा सदा ।  
अनिन्द्यं समुदारार्थं किं तज्ज्ञेन कृतं भवेत् ॥ २० ॥  
  
अनिन्द्यं स्वं उदारार्थं भोगं समुज्झता किं किमधिकं फलं कृतं भवेत् ।   
न किञ्चिदित्यर्थः ॥ २० ॥  
  
तत्किञ्चिद्रचयाम्याशु प्रपञ्चं प्रेक्षया वने ।  
येनायं भूपतिर्भर्ता रमते मयि मानदः ॥ २१ ॥  
  
प्रेक्षया स्वप्रज्ञया मयि रमते रतिसुखं लभते ॥ २१ ॥  
  
इति सञ्चिन्त्य चूडाला कुम्भवेषधरा पतिम् ।  
प्राह काननगुल्मस्था कोकिलं कोकिला यथा ॥ २२ ॥  
  
कुम्भ उवाच ।  
  
चैत्रमासस्य शुक्लोऽयं प्रतिपद्दिवसो महान् ।  
अद्यास्थानं महारम्भं स्वर्गे भवति वै हरेः ॥ २३ ॥  
  
आस्थानं देवर्षिसभामेलनम् । हरेः इन्द्रस्य ॥ २३ ॥  
  
सन्निधानं मया तत्र कर्तव्यं पितुरग्रतः ।  
यथास्थिता हि नियतिर्न सन्त्याज्या कदाचन ॥ २४ ॥  
  
पितुर्नारदस्य ॥ २४ ॥  
  
प्रतिपालयितव्यं मे त्वयेह च वनावनौ ।  
क्रीडता नवपुष्पायां समुद्वेगमगच्छता ॥ २५ ॥  
  
प्रतिपालयितव्यं मे आगमनमासायं प्रतीक्षितव्यम् ॥ २५ ॥  
  
आगच्छामि दिनान्तेऽद्य निर्विकल्पं नभस्तलात् ।  
सर्गादतितरामेव त्वत्सङ्गो मम तुष्टये ॥ २६ ॥  
  
निर्विकल्पं आगमनपाक्षिकत्वरहितम् । नियतमिति यावत् ॥ २६ ॥  
  
इत्युक्त्वा मञ्जरीं कुम्भो ददौ मित्राय कौसुमीम् ।  
प्रीतये स्वामिव प्रीतिं कान्तां नन्दनवृक्षजाम् ॥ २७ ॥  
  
कान्तां मनोहराम् । नन्दनवृक्षः कल्पतरुस्तज्जां मञ्जरीम् ॥ २७ ॥  
  
आगन्तव्यं त्वया शीघ्रमेवं वदति भूपतौ ।  
पुप्लुवेऽथ वनाद्व्योम शरन्मुखपयोदवत् ॥ २८ ॥  
  
शरन्मुखपयोदो निर्जलमेघस्तद्वत् ॥ २८ ॥  
  
पुष्पाञ्जलिं जहौ व्योम व्रजन्कुसुमदामजम् ।  
विसारि वनवातेन हिमं हैम इवाम्बुदः ॥ २९ ॥  
  
वनवातेन विसारि प्रसरणशीलं पुष्पाञ्जलिम् । पदसंस्कारपक्षे नपुंसकलिङ्गं   
सर्वनामेति प्रागेव प्रवृत्तमन्तरङ्गं नपुंसकलिङ्गं पुंविशेषसम्बन्धेऽपि   
न निवर्तते । तथा चोदाहृतं महाभाष्ये शक्यं चानेन श्वमांसादिभिरपि   
क्षुत्प्रतिहन्तुं तत्र नियमः क्रियते पञ्च पञ्चनखा भक्ष्याः इतीति । हिमकाले भवो   
हैमः ॥ २९ ॥  
  
शिखिध्वजो व्रजन्तं तं ददर्शाऽऽदर्शनं तदा ।  
उन्निद्रोऽब्दं यथा बर्ही धीमत्प्रीतिर्हि दुस्त्यजा ॥ ३० ॥  
  
आदर्शनं दृष्टिप्रसरयोग्यप्रदेशावधि । अब्दं मेघम् ॥ ३० ॥  
  
शिखिध्वजदृशामन्ते व्योम्नि कुम्भवपुर्जहौ ।  
शान्तावर्तेव वारिश्रीर्मुग्धा स्वं रूपमाययौ ॥ ३१ ॥  
  
स्वं चूडालारूपम् । आययौ प्राप ॥ ३१ ॥  
  
प्राप मञ्जरिताकारकल्पवृक्षोपमं पुरम् ।  
स्फुरत्पताकमात्मीयं स्वर्गरम्यं दिवः पथा ॥ ३२ ॥  
  
स्फुरत्पताकमत एव मञ्जरितः सञ्जातमञ्जरीक आकारः संस्थानं यस्य   
तथाविधकल्पवृक्षोपमम् ॥ ३२ ॥  
  
अन्तःपुरमदृश्यैव विवेश ललनाकुलम् ।  
मधुमासमहालक्ष्मीर्लसल्लतमिव द्रुमम् ॥ ३३ ॥  
  
राजकार्याणि सर्वाणि तत्र सम्पाद्य सत्वरम् ।  
शिखिध्वजस्य पुरतः पपात फलपुष्पवत् ॥ ३४ ॥  
  
यथा वृक्षात्फलं पुष्पं वा पतति तद्वत् ॥ ३४ ॥  
  
तत्र कालद्युति [म्लानद्युतीत्यपि क्वचित्पाठः ।] मुखं   
चकाराखिन्नमानसा ।  
इन्दुं सनीहारमिव श्यामा खिन्नमिवाम्बुजम् ॥ ३५ ॥  
  
तत्र भर्तृसन्निधौ मुखं श्यामद्युति चकार । श्यामा यौवनमध्यस्था   
चूडाला ॥ ३५ ॥  
  
तं दृष्ट्वा तादृशाकारं समुत्तस्थौ शिखिध्वजः ।  
बभूव खिन्नचेताश्च समुवाचेदमादृतः ॥ ३६ ॥  
  
आदृतः सादरः ॥ ३६ ॥  
  
देवपुत्र नमस्तेऽस्तु विमना इव लक्ष्यसे ।  
कुम्भस्त्वं त्यज संरम्भमिदमासनमास्यताम् ॥ ३७ ॥  
  
विमनाः खिन्नमना इव लक्ष्यसे । मुखम्लानिलिङ्गेनेत्यर्थः । संरम्भं लक्षणया   
मनस्तापम् ॥ ३७ ॥  
  
सन्तो विदितवेद्या ये ते हि हर्षविषादजाम् ।  
नाश्रयन्ति स्थितिं स्वस्थाः पद्मा इव जलार्द्रताम् ॥ ३८ ॥  
  
श्रीवसिष्ठ उवाच ।  
  
तेन क्ष्मापतिनेत्युक्ते कुम्भ आहासने विशन् ।  
गिरा विषण्णया शीर्णवंशस्वनसमानया ॥ ३९ ॥  
  
वाष्परुद्धकण्ठजत्वाच्छीर्णवंशस्वनसमानया ॥ ३९ ॥  
  
यावद्देहमवस्थासु समचित्ततयैव ये ।  
कर्मेन्द्रियैर्न तिष्ठन्ति न ते तत्त्वविदः शठाः ॥ ४० ॥  
  
विदितवेद्याः पुरुषा हर्षविषादजां स्थितिं नाश्रयन्तीति यदुक्तं तत्र कञ्चिद्विशेषं   
विवक्ष्यन्कुम्भ उवाच - यावद्देहमिति ।   
ज्ञानप्रयुक्तसमचित्ततानान्तरीयकर्मेन्द्रियचेष्टानिवृत्तिरेव ज्ञानिनो लक्षणमिति   
तच्छून्या इव तत्त्वविदो न समचित्तत्वेऽपि   
प्रारब्धकर्मप्रयुक्तकर्मेन्द्रियचेष्टोद्भवमात्रापराधेनेत्याशयः ॥ ४० ॥  
  
ये ह्यतत्त्वविदो मूढा राजन्बालतयैव ते ।  
अवस्थाभ्यः पलायन्ते गृहीताभ्यः स्वभावतः ॥ ४१ ॥  
  
अतत्त्वज्ञेषु तु न तथेत्याह - ये हीति । बालतया समचित्तत्वाभावेनैव   
हठाद्गृहीताभ्यस्तत्तत्कर्मेन्द्रियनिग्रहावस्थाभ्यः पलायन्ते च्यवन्ते   
अज्ञानस्वभावादेवेति वैषम्यमित्यर्थः ॥ ४१ ॥  
  
यावत्तिलं यथा तैलं यावद्देहं तथा दशा ।  
यो न देहदशामेति स च्छिनत्त्यसिनाम्बरम् ॥ ४२ ॥  
  
प्रारब्धप्रयुक्ता तु कर्मेन्द्रियहर्षग्लानिदशा यावद्देहभाविनी   
ज्ञान्यज्ञानिनोस्तुल्यैवेत्याशयेन सदृष्टान्तमाह - यावदिति । दशा   
कर्मेन्द्रियहर्षग्लान्यादिदशा भवत्येवेति शेषः । तदेव व्यतिरेकमुखेन द्रढयति   
- य इति । तथा च ज्ञानिनोऽपि देहदशानतिलङ्घनमेवेति ममापि तदनुवर्तनं न   
दोषायेति भावः ॥ ४२ ॥  
  
एष देहदशादुःखपरित्यागो ह्यनुत्तमः ।  
यत्साम्यं चेतसो योगान्न तु कर्मेन्द्रियस्थितेः ॥ ४३ ॥  
  
तथा च चित्तसाम्येन देहदशादुःखानां समाधिवशाददर्शनमेव तत्परित्यागो न   
हठात्कर्मेन्द्रियनिग्रहेण सहनमिति निष्कर्ष इत्याह - एष इति ॥ ४३ ॥  
  
यावद्देहं यथाचारं दशास्वङ्ग विजानता ।  
कर्मेन्द्रियैर्हि स्थातव्यन्न् न तु बुद्धीन्द्रियैः क्वचित् ॥ ४४ ॥  
  
विजानता तत्त्वविदा यावद्देहं कर्मेन्द्रियैः सर्वासु दशासु यथासदाचारमेव   
स्थातव्यं न तु सदाचारं उल्लङ्घ्ह्य इत्येतावानेव नियमः । बुद्धीन्द्रियैर्मन##-  
  
परमेष्ठिप्रभृतयः सर्व एवोदिताशयाः ।  
देहावस्थासु तिष्ठन्ति नियतेरेष निश्चयः ॥ ४५ ॥  
  
कर्मेन्द्रियैरनिषिद्धदेहावस्थानुवर्तनं ब्रह्मादिसर्वजीवन्मुक्तेषु   
प्रसिद्धमेवेत्याह - परमेष्ठीति । नियतेः प्रारब्धकर्मनियतेः । अन्यथा   
तद्भोइगासिद्धेरिति भावः ॥ ४५ ॥  
  
अज्ञतत्त्वज्ञभूतानि दृश्यजातमिदं हि यत् ।  
तत्सर्वमेव नियतिं धावत्यम्बु यथाम्बुधिम् ॥ ४६ ॥  
  
प्रारब्धकर्मन्नियतिलङ्घनं तत्त्वज्ञैरज्ञैर्वा कैश्चिदपि कर्तुं न   
शक्यमित्याह - अज्ञेति ॥ ४६ ॥  
  
तज्ज्ञा बुद्ध्यादिसाम्येन पाण्यादिचलनेन च ।  
नियतिं यापयन्तीमां यावद्देहमखण्डिताम् ॥ ४७ ॥  
  
तर्हि किं तज्ज्ञाज्ञयोः साम्यमेव नेत्याह - तज्ज्ञा इति ।   
यावद्देहमुपात्तैकदेहपातपर्यन्तम् ॥ ४७ ॥  
  
अज्ञास्तु सर्वक्षोभेण सुखदुःखदशाहताः ।  
नियतिं यापयन्त्यङ्ग देहलक्षैर्विखण्डिताम् ॥ ४८ ॥  
  
अज्ञास्तु न तथेत्याह - अज्ञास्त्विति ॥ ४८ ॥  
  
इत्थं सुखेषु ननु दुःखदशासु चेत्थं स्थातव्यमित्यधिगतं यदिहाङ्ग   
जीवैः ।  
अज्ञज्ञभूतनिवहस्फुरितस्तदेवं दुर्लङ्घ्य एष नियतो नियतेर्विलासः ॥ ४९ ॥  
  
प्रारब्धनियतिस्वरूपमभिनीय दर्शयंस्तस्याः   
सर्वैर्दुर्लङ्घ्यतामुक्तामनूद्योपसंहरति - इत्थमिति । ननु अङ्ग इति   
राजसम्बोधने । अनेन प्राणिना अस्मिन् जन्मनि इत्थं सुखेषु स्थातव्यं दुःखदशासु   
चेत्थं स्थातव्यमिति जीवैः स्वस्वकर्मानुसारेण यद्यादृशं   
ललाटाक्षरमधिगतं प्राप्तं तत्तद्विषये अज्ञेषु ज्ञेषु वा भूतनिवहेषु तथैव   
स्फुरितो नियत एष नियतेः प्रारब्धकर्मणो विलास एवं प्रागुक्तरीत्या दुरुल्लङ्घ्य   
इत्यर्थः ॥ ४९ ॥  
  
इत्यार्षे श्रीवासिष्ठमहारामायणे वा० दे० मो० निर्वा० पू० चू०   
जीवन्मुक्तव्यवहारप्रतिपादनं नाम चतुरधिकशततमः सर्गः ॥ १०४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जीवन्मुक्तव्यवहारप्रतिपादनं नाम चतुरधिकशततमः सर्गः ॥ १०४ ॥  
  
  
# १०५
पञ्चाधिकशततमः सर्गः १०५  
  
शिखिध्वज उवाच ।  
  
एवं स्थिते महाभाग कथमुद्वेगमीदृशम् ।  
लब्धवानसि देवोऽपि वद वेद्यविदां वर ॥ १ ॥  
  
कुम्भेन निशि दुर्वासःशापात्स्त्रीत्वाप्तिरुच्यते ।  
परस्परं समाधानैः प्रीतयोश्च तथा स्थितिः ॥  
  
कुम्भ उवाच ।  
  
शृणु कार्यमिदं चित्तं मदीयं वसुधाधिप ।  
कथयामि तवाशेषं सर्गं यद्वृत्तमद्य मे ॥ २ ॥  
  
एवं नियत्यनुसारेण स्थिते जीवकदम्बे त्वं देवोऽपि सन्नीदृशं   
विषादनिमित्तमुद्वेगं कथं लब्धवांस्तद्वदेत्यर्थः ॥ १ ॥ २ ॥  
  
सुहृद्यावेदितं दुःखं परमायाति तानवम् ।  
घनं जडं कृष्णमपि मुक्तवृष्टिरिवाम्बुदः ॥ ३ ॥  
  
घनं जडं कृष्णमिति विशेषणनपुंसकत्वं प्राग्वत् । ईदृशोऽप्यम्बुदो   
मुक्तवृष्टिः सन् यथा तानवमायाति तद्वत् ॥ ३ ॥  
  
सुहृदा पृच्छता साधु चेतो याति प्रसन्नताम् ।  
स्वच्छतोपगतेनाशु कतकेन जलं यथा ॥ ४ ॥  
  
पृच्छता सुहृदा निमित्तेन । स्वच्छतार्थमुपगतेनेति सुहृदोऽपि विशेषणम् ॥ ४ ॥  
  
अहं तावदितो यातो भवते पुष्पमञ्जरीम् ।  
दत्त्वा गगनमुल्लङ्घ्य सम्प्राप्तश्च त्रिविष्टपम् ॥ ५ ॥  
  
ततः पित्रा महेन्द्रस्य सभास्थाने यथाक्रमम् ।  
स्थित्वोत्थाय तथोत्थानकाले पित्रा विवर्जितः ॥ ६ ॥  
  
पित्रा सहेति शेषः ॥ ६ ॥  
  
इहागन्तुमहं त्यक्त्वा स्वर्गं सम्प्राप्तवान्नभः ।  
दिवाकरहयैः सार्धं वहाम्यनिलवर्त्मनि ॥ ७ ॥  
  
वहामि प्रवहाख्यस्यानिलस्य स्वानुकूले वर्त्मनि तत्प्रवाहेणैव वहामि   
यावदभिमतदेशमित्यर्थः ॥ ७ ॥  
  
अथैकत्र गतो भानुरेकेनान्येन व्र्त्मना ।  
आगच्छाम्यहमाकाशं सागरापतिताकृतिः ॥ ८ ॥  
  
अथ मदभिमतदेशप्राप्त्यनन्तरं तेन मरुता अग्रे उह्यमानो भानुरेकेन वर्त्मना   
एकत्र गतः । अहं त्वन्येन वर्त्मना आगच्छामि । सागरापतिताकृतिः समुद्रे   
प्लवमान इवेत्यर्थः ॥ ८ ॥  
  
अथाग्रे वारिपूर्णानां मेघानां मध्यवर्त्मना ।  
अपश्यं मुनिमायान्तमहं दुर्वाससं जवात् ॥ ९ ॥  
  
पयोधरपटच्छन्नं विद्युद्वलयभूषितम् ।  
अभिसारिकया तुल्यं धाराधौताङ्गचन्दनम् ॥ १० ॥  
  
शीकरधाराभिर्धौतं क्षालितमङ्गचन्दनमङ्गरागो यस्य तम् ॥ १० ॥  
  
स्थितां सुतरुसुच्छायामापगां वसुधातले ।  
वेगेनाभिसरन्तं तां तपोलक्ष्मीमिव प्रियाम् ॥ ११ ॥  
  
वसुधातले स्थितामत एव शोभना तीररुहतरुसुच्छाया यस्यास्तथाविधाम् । स्वस्य   
प्रियां तपोलक्ष्मीमिव स्थितामापगां गङ्गां प्रति सन्ध्यावन्दनकालात्ययो मा   
भूदिति वेगेनाभिसरन्ध्रम् । आप यामिति पाठे तु यां तपोलक्ष्मीलक्षणां प्रियां   
भार्यां वसुधातले आप प्राप तामभिमुखीकृत्य सरन्तमिवेत्युत्प्रेक्षा ॥ ११ ॥  
  
तस्य कृत्वा नमस्कारमुक्तं खे वहता मया ।  
मुने नीलाभ्रवस्त्रस्त्वमभिसारिकया समः ॥ १२ ॥  
  
अभिसारिकया तमिस्राभिसारिकया त्वं समो दृश्यसे इति मया उक्तम् ॥ १२ ॥   
  
इत्याकर्ण्य मुमोचासौ मयि मानद शापकम् ।  
स्तनकेशवती कान्ता हावभावविलासिनी ॥ १३ ॥  
  
गच्छानेन दुरुक्तेन रात्रौ योषा भविष्यसि ।  
इति श्रुत्वाऽशुभं वाक्यमुत्थितं जर्जरद्विजात् ॥ १४ ॥  
  
अशुभमिति च्छेदः । जर्जराद्वृद्धाद्द्विजाद्दुर्वाससः ॥ १४ ॥  
  
विमृशामि मनाग्यावत्तावदन्तर्हितो मुनिः ।  
इत्युद्वेगमनाः साधो सम्प्राप्तोऽहं नभस्तलात् ॥ १५ ॥  
  
इत्युक्तनिमित्त उद्वेगो यस्य तथाविधं मनो यस्य ॥ १५ ॥  
  
एतत्ते कथितं सर्वं सम्पन्नोऽस्मि निशाङ्गना ।  
अतिवाह्यं दिनान्तेषु स्त्रीत्वमेतन्मया कथम् ॥ १६ ॥  
  
कथमतिवाह्यं यापयितुं शक्यम् ॥ १६ ॥  
  
योषित्स्तनवती रात्रौ वक्तव्यं किं मया पितुः ।  
संसृतौ भवितव्यानामहो नु विषमा गतिः ॥ १७ ॥  
  
पितुः अग्रे इति शेषः ॥ १७ ॥  
  
अहमप्यद्य यद्दैवाद्यूनामामिषतां गतः ।  
कष्टं मदपहारेण कलहो जायतेऽधुना ॥ १८ ॥  
  
यूनामामिषतां गृध्रामिषन्यायेन कलहविषयताम् । तमेव न्यायं प्रसक्तं   
स्पष्टयति - कष्टमिति । अधुनेति श्वःपरश्वस्तनसन्निहितकालोक्तिः । मदपहारेण   
मम अपहरणाय । अध्ययनेन वसतीतिवत् फलस्यापि हेतुत्वविवक्षया तृतीया ॥ १८ ॥  
  
दिवि देवकुज्माराणां कामाकुलधियामिह ।  
गुरुदेवद्विजातीनां लज्जापरवशात्मना ॥ १९ ॥  
  
कथमग्रे मया सम्यग्वस्तव्यं यामिनीस्त्रिया ।  
  
श्रीवसिष्ठ उवाच ।  
  
इत्युक्त्वा क्षणमेकं सा तूष्णीं स्थित्वा मुनिस्थितौ ॥ २० ॥  
  
मुनिस्थितौ चित्तसमाधाने ॥ २० ॥  
  
धैर्यमाश्रित्य कुम्भोऽत्र पुनराह रघूद्वह ।  
किमज्ञ इव शोचामि किं मम क्षतमात्मनः ॥ २१ ॥  
  
यथागतमयं देहो मत्तोऽन्योऽनुभविष्यति ।  
  
शिखिध्वज उवाच ।  
  
परिदेवनया कोऽर्थो देवपुत्र तथैतया ॥ २२ ॥  
  
यथाप्रारब्धमागतं स्त्रीत्वं मत्तोन्योऽयं देह एवानुभविष्यति   
तेनासङ्गचिन्मात्रात्मनो मम का क्षतिरित्यर्थः । राजापि तदुक्तमनुमोदमान आह   
- परिदेवनयेत्यादिना ॥ २२ ॥   
  
यदायाति तदायातु देहस्यात्मा न लिप्यते ।  
कानिचिद्यानि दुःखानि सुखानि विहितानि च ॥ २३ ॥  
  
तानि सर्वाणि देहस्य देहिनो न तु कानिचित् ।  
यदि त्वमपि कार्याणामखेदार्होऽपि खिद्यसे ॥ २४ ॥  
  
देहिनो देहोपलक्षितचिदात्मनः कार्याणामवश्यसम्पाद्यानां प्रारब्धफलानां   
विषये अखेदार्हस्त्वमपि यदि खिद्यसे तत्तर्हि अन्येषामविवेकप्रयुक्तखेदचिकित्सायां   
त्वमिव आगमभूषणः शास्त्रतत्त्वानुभावनकुशलः उपायश्चिकित्सकः क इव   
शरणं स्यान्न कश्चिदित्युत्तरेणान्वयः ॥ २४ ॥  
  
तदन्येषामुपायः स्यात्क इवागमभूषणः ।  
खेदे खेदोचितं वाच्यमिति किञ्चित्त्वमुक्तवान् ॥ २५ ॥  
  
नायं तव खेदः किन्तु खेदोचितोक्तिमात्रं लोकाचारानुवर्णनायेत्याह - खेदे इति   
॥ २५ ॥   
  
इदानीं समतामेत्य तिष्ठाखिन्नो यथास्थितम् ।  
  
श्रीवसिष्ठ उवाच ।  
  
तावेवमादिभिर्वाक्यैरन्योन्याश्वासनं स्वयम् ॥ २६ ॥  
  
कृत्वा स्थितौ वनस्निग्धौ सुहृदौ खेदिनौ मिथः ।  
अथार्कोऽप्यस्य कुम्भस्य स्त्रीत्वमुत्पादयन्निव ॥ २७ ॥  
  
अथ मिथ आश्वासनानन्तरम् ॥ २७ ॥   
  
जगामास्तं जगद्दीपो दीपः स्नेहक्षयादिव ।  
व्यवहारभरैः सार्धं पद्माः सङ्कोचमाययुः ॥ २८ ॥  
  
मार्गाश्च पथिकैः सार्धं पान्थस्त्रीहृदयानि च ।  
दाशवद्विहगान्सर्वान्कुर्वदेकत्र सञ्चितान् ॥ २९ ॥  
  
मार्गास्तमोभिः सङ्कोचमस्फुटतामाययुः । पान्थस्त्रीहृदयानि पथिकाश्च   
वियोगशोकतमोभिरित्यर्थः । दाशाः समुद्रद्वीपस्थकैवर्ताः । ते हि पक्षिणोऽपि   
जालैर्बध्नन्ति मत्स्यानपि रत्नान्यपि सञ्चिन्वन्ति तद्वद्विद्यमानमूर्ध्वाधो   
भुवनद्वयं पक्षिसङ्ग्रहेण तारकारत्नजालाढ्यतया च परस्परं साम्यतां   
सममेव साम्यम् स्वार्थे ष्यञ् । समतां ययावित्यर्थः ॥ २९ ॥  
  
तारकारत्नजालाढ्यं भुवनं साम्यतां ययौ ।  
खं हसदिव ताराढ्यं विकासिकुमुदाकरम् ॥ ३० ॥  
  
उन्नादं चक्राह्वानां भ्रमद्भ्रमराणां च पेटकं वृन्दं कर्तृ   
विकासिकुमुदाकरं हसदिव स्थितं ताराढ्यं खं कर्म ययौ ॥ ३० ॥  
  
ययावुन्नादचक्राह्वभ्रमद्भ्रमरपेटकम् ।  
सुहृदौ तावथोत्थाय सन्ध्यामुद्यन्निशाकराम् ॥ ३१ ॥  
  
वन्दयित्वा तथा कृत्वा जप्यं गुल्मान्तरे स्थितौ ।  
ततः कुम्भः शनैस्तत्र स्त्रैणमभ्याहरन्वपुः ॥ ३२ ॥  
  
वन्दयित्वा वन्दित्वा । स्वार्थे णिच् । स्त्रिया इदं स्त्रैणं वपुः अभ्याहरन् आविष्कुर्वन् ॥ ३२   
॥  
  
शिखिध्वजं पुरःसंस्थं प्रोवाच गलदक्षरम् ।  
पतामीव स्फुरामीव द्रवामीवाङ्गयष्टिभिः ॥ ३३ ॥  
  
गलदक्षरं सगद्गदमिति यावत् ॥ ३३ ॥  
  
लज्जयैव च ते राजन्मन्ये स्त्रीत्वं व्रजाम्यहम् ।  
पश्येमे परिवर्धन्ते राजन्मम शिरोरुहाः ॥ ३४ ॥  
  
ते पुर इति शेषः ॥ ३४ ॥  
  
प्रस्फुरत्तारकामाला दिनान्ततिमिरा इव ।  
पश्येमौ मम जायेते प्रोन्मुखावुरसि स्तनौ ॥ ३५ ॥  
  
प्रस्फुरत्तारकामाला इत्युपमानविशेषणादुपमेयाः शिरोरुहा अपि   
मुक्तादिमालासहिता इति गम्यते ॥ ३५ ॥  
  
कोरकाविव पद्मिन्या वसन्ते गगनोन्मुखौ ।  
आगुल्फमेव लम्बानि सम्पद्यन्तेऽम्बराणि मे ॥ ३६ ॥  
  
अम्बराणि वस्त्राणि ॥ ३६ ॥  
  
देहादेव सखे पश्य स्त्रिया इव शनैः शनैः ।  
भूषणान्युत रत्नानि माल्यानि विविधानि च ॥ ३७ ॥  
  
माल्यानि विविधानि देहादेव जायन्ते इत्युत्तरत्रान्वयः ॥ ३७ ॥  
  
पश्येमान्यङ्ग जायन्ते स्वाङ्गेभ्यो वृक्षपुष्पवत् ।  
पश्यायं स्वयमेवाद्य चन्द्रांशुक्ररशोभनः ॥ ३८ ॥  
  
स्वाङ्गेभ्यः शाखादिभ्यः ॥ ३८ ॥  
  
मूर्ध्नि पट्टांशुको जातो नीहारोऽद्राविवाङ्ग मे ।  
सर्वाणि कान्तालिङ्गानि जातानि मम मानद ॥ ३९ ॥  
  
पट्टांशुकः पट्टवस्त्रम् । एवमाच्छादितप्रदेशेष्वपि लिङ्गविनिमयः सम्पन्न इति   
ज्ञेयमित्याशयेनाह - सर्वाणीति ॥ ३९ ॥  
  
हा धिक्कष्टं विषादो मे किं करोम्यङ्गनास्म्यहम् ।  
हा धिक्कष्टमहो साधो स्थित एवाहमङ्गना ॥ ४० ॥  
  
स्थितः सिद्धः ॥ ४० ॥  
  
संविदानुभवाम्यन्तर्नितम्बजघने त्विमे ।  
विपिने कुम्भ इत्युक्त्वा तूष्णीं खिन्नो बभूव ह ॥ ४१ ॥  
  
इत्युक्त्वा कुम्भो विपिने तूष्णीं बभूव ह किल ॥ ४१ ॥   
  
राजापि च तमालोक्य तथैवासीद्विषण्णधीः ।  
मुहूर्तमात्रेणोवाच शिखिध्वज इदं वचः ॥ ४२ ॥  
  
कष्टं सोऽयं महासत्त्वः सम्पन्ना वरवर्णिनी ।  
साधो विदितवेद्यस्त्वं जानासि नियतेर्गतिम् ॥ ४३ ॥  
  
अवश्यभाविन्यर्थेऽस्मिन्मा खिन्नहृदयो भव ।  
आपतन्ति दशास्तास्ताः [तातेति पाठः ।] सुधियां देहमात्रके ॥ ४४ ॥  
  
सुधियां तत्त्वविदां देहमात्रके आपतन्ति चेतसि न ॥ ४४ ॥  
  
न चेतस्यधियां त्वेताश्चित्तं यान्ति न देहकम् ।  
  
कुम्भ उवाच ।  
  
एवमस्त्वनुतिष्ठामि यामिनीस्त्रीत्वमात्मनः ॥ ४५ ॥  
  
अधियामज्ञानां तु एता दशाश्चित्तमपि वासनात्मना यान्ति न देहमात्रकमित्यर्थः   
। अनुतिष्ठामि अनुवर्ते ॥ ४५ ॥  
  
न खेदमनुगच्छामि नियतिः केन लङ्घ्यते ।  
इति निर्णीय तौ खेदं तं नीत्वा तनुतामिव ॥ ४६ ॥  
  
एकतल्पे निशां तूष्णीं नीतवन्तौ चिरेण ताम् ।  
अथ प्रभाते तत्स्त्रैणं वपुरुत्सृज्य यौवनम् ॥ ४७ ॥  
  
राजा कुम्भविपत्तिचिन्तया राज्ञी तु नृपसङ्गमोत्कण्ठया निद्राभावाच्चिरेण   
निशां नीतवन्तौ । युवत्या इदं यौवनं वपुरुत्सृज्य । भस्याढे तद्धिते इति   
पुंवद्भावे अन्नित्यणि प्रकृतिभावान्न टिलोपः ॥ ४७ ॥  
  
बभूव कुम्भः कुम्भाभः कुचप्रोज्झितमूर्तिमान् ।  
इति सा राजमहिषी चूडाला वरवर्णिनी ॥ ४८ ॥  
  
पूर्वेद्युस्तनकुम्भाभः ॥ ४८ ॥  
  
कुम्भत्वमास्थिता भर्तुः पश्चात्स्त्रीत्वमुपागता ।  
विजहार वनान्तेषु कुमारीधर्मिणी निशि ।  
कुम्भरूपधरा चाह्नि भर्त्रा मित्रेण संयुता ॥ ४९ ॥  
  
कुमारीधर्मिणी अनूढाचारा ॥ ४९ ॥  
  
कैलासमन्दरमहेन्द्रसुमेरुसह्यसानुष्वविस्खलितयोगगमागमा स ।  
साकं प्रियेण सुहृदा भवता यथेच्छं स्रग्दामहारवलिता विजहार नारी ॥ ५०   
॥  
  
क्व क्व कथं कथं विजहार तदाह - कैलासेति । कैलासादीनां सानुषु प्रस्थेषु   
अविस्खलितो योगबलेन गमागमः कान्तयोगेन गमागमश्च यस्यास्तथाविधा सा   
चूडाला यथेच्छं स्वाभिमतानुसारेण भवता वर्तनशीलेन प्रियेण सार्धं   
स्रग्दामहारवलिता सती यथेच्छं विजहारेति पुनरप्याकाङ्क्षयान्वयः ॥ ५० ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
कुम्भस्य स्त्रीत्वलाभो नाम पञ्चाधिकशततमः सर्गः ॥ १०५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
स्त्रीत्वलाभो नाम पञ्चाधिकशततमः सर्गः ॥ १०५ ॥  
  
# १०६
षडुत्तरशततमः सर्गः १०६   
  
श्रीवसिष्ठ उवाच ।  
  
ततः कतिपयेष्वेव दिवसेषु गतेषु सा ।  
इदं प्रोवाच भर्तारं कुम्भरूपधरा सती ॥ १ ॥  
  
वर्ण्यतेऽत्र महेन्द्रादौ विवाहोऽग्निपुरस्कृतः ।  
तयोर्गुहायां सौवर्ण्यां पुष्पतल्पे च सङ्गमः ॥   
  
सा चूडाला ॥ १ ॥  
  
राजन्राजीवपत्राक्ष ममेदं वचनं शृणु ।  
निशायां प्रत्यहं तावत्स्थित एवाहमङ्गना ॥ २ ॥  
  
तदिच्छाम्यङ्गनाधर्मं निपुणीकर्तुमीदृशम् ।  
भर्त्रे कस्मैचिदात्मानं विवाहेन ददाम्यहम् ॥ ३ ॥  
  
निपुणीकर्तुं सफलीकर्तुम् । ददामि अचिरादेव दास्यामि ॥ ३ ॥  
  
तद्भवानेव मे भर्ता रोचते भुवनत्रये ।  
गृहाण मां विवाहेन भार्यात्वे निशि सर्वदा ॥ ४ ॥  
  
अयत्नोपनतं साधो प्रियेण सुहृदा सह ।  
स्त्रीसुखं भोक्तुमिच्छामि मा मे विघ्नकरो भव ॥ ५ ॥  
  
प्रत्याख्यानेन विघ्नकरो मा भव ॥ ५ ॥  
  
क्रमप्रवृत्तमासृष्टेः सुखं साध्यं मनोरमम् ।  
प्रकृतं कुर्वतः कार्यं दोषः क इव जायते ॥ ६ ॥  
  
आसृष्टेः सृष्टिकालमारभ्य देवर्ष्यादिषु अद्ययावत्क्रमप्रवृत्तं   
सुखमनायासमेव साध्यं प्रकृतं प्रस्तुतं विवाहकार्यं इच्छानिच्छे तत्फले   
च त्यक्त्वा कुर्वतस्ते क इव दोषो जायत इत्यन्वयः । वयं आवाम् । अस्मदो द्वयोश्च इति   
बहुवचनम् ॥ ६ ॥  
  
इच्छानिच्छे फले त्यक्त्वा समन्तात्सर्ववस्तुषु ।  
वयं न सेच्छा नानिच्छाः कुर्मस्तेनेदमीसितम् ॥ ७ ॥  
  
शिखिध्वज उवाच ।  
  
कृतेनानेन कार्येण न शुभं नाशुभं सखे ।  
पश्यामि तन्महाबुद्धे यथेच्छसि तथा कुरु ॥ ८ ॥  
  
तत्तस्माद्धेतोः ॥ ८ ॥  
  
समतां सम्प्रयातेन चेतसेदं जगत्त्रयम् ।  
स्वरूपमेव पश्यामि यथेच्छसि तदाचर ॥ ९ ॥  
  
स्वरूपं स्वात्मभूतमेवानुपश्यामि ॥ ९ ॥  
  
कुम्भ उवाच ।  
  
यद्येवं तन्महीपाल लग्नमद्यैव शोभनम् ।  
राकेयं श्रावणस्यास्य ह्यः सर्वं गणितं मया ॥ १० ॥  
  
ह्यः पूर्वेद्युरिव मया विवाहलग्नादि सर्वं गणितम् ॥ १० ॥  
  
रात्रावद्योदिते चन्द्रे परिपूर्णकलामले ।  
जन्यत्रो नौ महाबाहो द्वयोरेव भविष्यति ॥ ११ ॥  
  
जन्यत्रो विवाहः । द्वयोरेव गान्धर्वविधिनेति भावः ॥ ११ ॥  
  
महेन्द्राद्रिशिरःशृङ्गसानावद्य मनोरमे ।  
रत्नदीपप्रकाशाढ्ये मणिकन्दरमन्दिरे ॥ १२ ॥  
  
मणिमयकन्दरलक्षणे मन्दिरे ॥ १२ ॥  
  
पुष्पभारानतोत्तुङ्गवृक्षराजिविराजिते ।  
वनपुष्पलतालास्यनारीनृत्यमनोहरे ॥ १३ ॥  
  
विवाहोत्सवोचितनरनारीगणस्थानीयतया वृक्षलतादिसम्पत्तिं दर्शयति -   
पुष्पभारेति ॥ १३ ॥  
  
निशि व्योमगतास्तारा भर्त्रा पूर्णेन्दुना सह ।  
आवयोः परिपश्यन्तु कर्णान्तायतलोचन ॥ १४ ॥  
  
परिपश्यन्तु विवाहोत्सवमिति शेषः ॥ १४ ॥  
  
उत्तिष्ठात्मविवाहार्थं कुर्वः काननकोटरात् ।  
राजंश्चन्दनपुष्पादिसम्भारं रत्नसंयुतम् ॥ १५ ॥  
  
इत्युक्त्वा कुम्भ उत्थाय सह तेन महीभृता ।  
कुसुमावचयं चक्रे तथा रत्नादिसञ्चयम् ॥ १६ ॥  
  
ततो मुहूर्तमात्रेण रत्नसानौ समे शुभे ।  
समालम्भनपुष्पाणां ताभ्यां वै राशयः कृताः ॥ १७ ॥  
  
रत्नसम्भृते सानौ समे शुभे अजिरे इति शेषः । समालम्भनं   
देवताग्निमदनादिपूजनं तदर्थानां पुष्पाणाम् ॥ १७ ॥  
  
हाराम्बरमणीन्द्रादिराशयस्त्वपरेऽजिरे ।  
सौभाग्यस्येव कामेन कोशाः कालेन सम्भृताः ॥ १८ ॥  
  
अप्रे अजिरे इति वचनात्पूर्वमप्यजिरे इति गम्यते । कालेन भोजकसुकृतपरिपाककालेन ॥ १८   
॥  
  
तथा जन्यत्रसम्भारं कृत्वा काञ्चनकन्दरे ।  
ययतुस्तौ महामित्रे स्नातुं मन्दाकिनीं नदीम् ॥ १९ ॥  
  
तत्रैनं स्नापयामास महाराजं महादरात् ।  
गजकुम्भोपमस्कन्धं कुम्भो मङ्गलपूर्वकम् ॥ २० ॥  
  
मङ्गलं दधिदूर्वाक्षतसिद्धार्थादि तत्पूर्वकम् ॥ २० ॥  
  
भविष्यद्दयितारूपं भविष्यद्दयितोऽङ्गनाम् ।  
चूडालां स्नापयामास कुम्भरूपधरां प्रियाम् ॥ २१ ॥  
  
पूजयामासतुः स्नातौ तत्र देवपितॄन्मुनीन् ।  
यथा क्रियाफलेऽनिच्छौ क्रियात्यागे तथैव तौ ॥ २२ ॥  
  
क्रियाफलानिच्छ्वोस्तयोः कथं पूजाप्रवृत्तिस्तत्राह - यथेति । यथैव   
क्रियात्यागेऽप्यनिच्छौ ॥ २२ ॥  
  
नित्यज्ञानरसातृप्तौ व्यवस्थायां जगत्स्थितेः ।  
चक्राते भोजनं भव्यं तावन्योन्यसमीहितम् ॥ २३ ॥  
  
अन्योन्यसमीहितं सिद्धिबलकल्पितान्नादेर्बोजनम् ॥ २३ ॥  
  
कल्पवृक्षदुकूलानि परिधाय सितानि तौ ।  
फलानि भुक्त्वा जन्यत्रस्थानमाययतुः क्रमात् ॥ २४ ॥  
  
फलानि कल्पवृक्षफलानि । जन्यत्रस्थानं वेदिमूलम् । क्रमात् शास्त्रोक्तक्रमात् ॥ २४ ॥   
  
एतावताथ कालेन तयोर्जन्यत्रसोत्कयोः ।  
प्रियं कर्तुमिवास्ताद्रिं द्रागित्येवाविशद्रविः ॥ २५ ॥  
  
अथ सन्ध्याक्रमे वृत्ते कृते जप्याघमर्षणे ।  
विवाहदर्शनायैव ताराजाले खमागते ॥ २६ ॥  
  
सन्ध्याक्रमे सन्ध्यावन्दनविधौ ॥ २६ ॥  
  
मिथुनैकसखीयामा कुमुदोत्करहासिनी ।  
प्रालेयजालप्रकरं विकिरन्ती समाययौ ॥ २७ ॥  
  
मिथुनानां प्रीतिकरत्वान्नैकसखीयामा त्रियाम ॥ २७ ॥  
  
रत्नदीपान्बहून्सानौ कुम्भः सम्यगयोजयत् ।  
ज्योतींषीन्द्वर्कयुक्तानि पद्मोद्भव इवाम्बरे ॥ २८ ॥  
  
पद्मोद्भवो ब्रह्मा ॥ २८ ॥  
  
भूषयामास राजानं स्त्रीत्वं गच्छन्निशागमे ।  
चन्दनागुरुकर्पूरपूरैर्मृगजकुङ्कुमैः ॥ २९ ॥  
  
मृगजैः कस्तूरीपौष्कलकादिभिः । कुङ्कुमैः काश्मीरैः ॥ २९ ॥  
  
हारकेयूरकटकैस्तथा कल्पलतांशुकैः ।  
स्रगुद्दामावतंसैश्च माल्यैश्च विविधोचितैः ॥ ३० ॥  
  
कल्पलतोद्भूतैरंशुकैर्वस्त्रैः । स्रग्भिरुद्दामैरुत्कृष्टशोभैरवतंसैः   
रत्नगुच्छाद्युत्तंसैः । माल्यैः कण्ठादिमाल्यैर्विविधभूषणोचितैः ॥ ३० ॥  
  
तथा कल्पलतागुच्छैर्मन्दारैः पारिजातकैः ।  
सन्तानैर्बहुरत्नैश्च मौलिना चेन्दुरूपिणा ॥ ३१ ॥  
  
मौलिपदेन चूडामणिर्लक्ष्यते । इन्दुरूपिणा चन्द्रसदृशेन ॥ ३१ ॥  
  
एतावताथ कालेन वधूत्वं कुम्भ आययौ ।  
घनस्तनभराक्रान्तो बभूवाशु विलासवान् ॥ ३२ ॥  
  
वधूचितविलासवान् ॥ ३२ ॥  
  
इदं सञ्चिन्तयामास सम्पन्नोऽयमहं वधूः ।  
कामायात्मा मया देयः कार्यं कालोचितं किल ॥ ३३ ॥  
  
कामाय कामरूपाय वराय ॥ ३३ ॥  
  
इयमस्मि वधूः कान्ता भर्ता त्वं मे पुरःस्थितः ।  
गृहाण काम मामेहि कालोऽयं तव हृच्छयः ॥ ३४ ॥  
  
अत एव कामत्वेनैव भर्तारं कल्पयित्वा मनस्याह - इयमिति ॥ ३४ ॥  
  
इति सञ्चिन्त्य भर्तारमग्रस्थगहनस्थितम् ।  
उदयन्तमिवादित्यं रतिः काममिवाभ्यगात् ॥ ३५ ॥  
  
अग्रस्थे गहने वनवेदिदेशे स्थितम् ॥ ३५ ॥  
  
अहं मदनिका नाम भार्यास्मि तव मानद ।  
पादयोस्ते प्रणामोऽयं सस्नेहं क्रियते मया ॥ ३६ ॥  
  
सस्नेहं सानुरागम् ॥ ३६ ॥  
  
इत्युक्त्वा सानवद्याङ्गी लज्जावनमितानना ।  
लोलालकेन शिरसा प्रणनाम लसत्पतिम् ॥ ३७ ॥  
  
लसन्तं शोभमानं पतिम् ॥ ३७ ॥  
  
उवाचेदं च हे नाथ त्वं मां भूषय भूषणैः ।  
क्रमेणाग्निं च सञ्ज्वाल्य मत्पाणिग्रहणं कुरु ॥ ३८ ॥  
  
सञ्ज्वाल्य हुत्वाभ्यर्च्य च ॥ ३८ ॥  
  
राजसेऽतितरां राजन्मां करोषि स्मरातुराम् ।  
रतेर्विवाहे मदनमभिभूयाधितिष्ठसि ॥ ३९ ॥  
  
रतेर्विवाहे प्रसिद्धं मदनं स्वशोभयाभिभूयेत्यर्थः ॥ ३९ ॥  
  
इन्दोरिवांशुजालानि राजन्माल्यानि तानि ते ।  
मेरुगङ्गाप्रवाहाभां धत्ते हारस्तवोरसि ॥ ४० ॥  
  
तां शोभामेव वर्णयति - इन्दोरित्यादिना । तवोरसि स्थितो हारो मेरौ प्रसिद्धस्य   
गङ्गाप्रवाहस्य आभां शोभां धत्ते ॥ ४० ॥  
  
मन्दारकुसुमप्रोतैः कुन्तलैर्नृप राजसे ।  
कनकाब्जमिवोल्लोलैर्भृङ्गैः खचितकेसरैः ॥ ४१ ॥  
  
खचितकेसरैर्घटितकिञ्जल्कैः ॥ ४१ ॥  
  
रत्नांशुजालैः कुसुमैः श्रिया स्थैर्येण तेजसा ।  
रत्नस्थानं विभो मेरुमभिभूयावतिष्ठसे ॥ ४२ ॥  
  
रत्नांशुजालैरित्यादीनि राजमेरुसाधारण्येन योज्यानि ॥ ४२ ॥  
  
एवमादि वदन्तौ तौ भविष्यन्नवदम्पती ।  
प्रच्छन्नपूर्वदाम्पत्यौ मिथस्तुष्टौ बभूवतुः ॥ ४३ ॥  
  
वदन्तौ तौ इत्युक्त्या राज्ञापि तस्याः शोभा वर्णितेति गम्यते ॥ ४३ ॥  
  
महाराज्ञीं मदनिकां महाराजः शिखिध्वजः ।  
काञ्चनोपलपर्यङ्के निविष्टो भूषयत्स्वयम् ॥ ४४ ॥  
  
काञ्चनोपललक्षणे पर्यङ्के निविष्ट उपविष्टः ॥ ४४ ॥  
  
अवतंसैस्तथा माल्यैर्मणिरत्नविभूषणैः ।  
वस्त्रैर्विलेपनैः पुष्पै रुचिरस्थानकार्पितैः ॥ ४५ ॥  
  
तत्तद्भूषणोचितस्थानके अर्पितैः ॥ ४५ ॥  
  
सा बभौ भूषिता तन्वी मदनी मददायिनी ।  
गिरिजेव विवाहोत्का कामकान्तेव कामिनी ॥ ४६ ॥  
  
कामकान्ता रतिरिव च ॥ ४६ ॥  
  
महाराजो महाराज्ञीं भूषयित्वेदमाह ताम् ।  
राजसे मृगशावाक्षि लक्ष्मीरिव नवोदिता ॥ ४७ ॥  
  
नवोदितेत्यनेन पूर्वलक्ष्म्या जरतीत्वेन शोभापकर्षो व्यज्यते ॥ ४७ ॥  
  
शक्रेण सह यच्छच्या यल्लक्ष्म्या हरिणा सह ।  
यद्गौर्याः शम्भुना सार्धं तत्ते भवतु मङ्गलम् ॥ ४८ ॥  
  
तत्ते मङ्गलम् । मया सहेति शेषः ॥ ४८ ॥  
  
पद्मकोशाङ्कुरहृदा लोलनीलोत्पलेक्षणा ।  
आमोदशुभझाङ्कारा स्वास्थिता पद्मिनीव सा ॥ ४९ ॥  
  
स्तनसदृशः पद्मकोशः अनुरागसदृशा अङ्कुराश्च हृदि यस्याः । आपं चैव   
हलन्तानाम् इति भागुरिमतेन टाप् । लोलानि नीलोत्पलानीक्षणानीव यस्याः । आमोदैः   
शुभा भ्रमरझाङ्कारा यस्यास्तथाविधा पद्मिनीव सा त्वं स्थितेत्यर्थः ॥ ४९ ॥  
  
सुरक्तपल्लवकरा स्तनस्तवकधारिणी ।  
त्वमनेकफला मन्ये कामकल्पतरोर्लता ॥ ५० ॥  
  
इदानीं तां कल्पलतात्वेन रूपयति - सुरक्तेति ॥ ५० ॥  
  
हिमशीतावदाताङ्गी ज्योत्स्नाप्रसरहासिनी ।  
पूर्णेन्दुश्रीरिवोद्युक्ता हृष्टैवाह्लादयस्यलम् ॥ ५१ ॥  
  
हिमशीतेत्यादीनि पूर्णेन्दुश्रियो मदनिकायाश्च साधारणानि योज्यानि ॥ ५१ ॥  
  
तदुत्तिष्ठ वरारोहे वेदीं वैवाहिकीं स्वयम् ।  
  
श्रीवसिष्ठ उवाच ।  
  
तत्र पुष्पलताजालैः काण्ढं प्रति शिलाङ्कितैः ॥ ५२ ॥  
  
स्वयमलङ्कुर्विति शेषः । तत्र वेद्याम् । काण्डं प्रति प्रतिकाण्डं   
फलगुच्छसमाकारनवरत्नऽसिलाभिरङ्कितैश्चिह्नितैः ॥ ५२ ॥  
  
मुक्ताकुसुमजालानां प्रकरैः स्तवकोपमैः ।  
चतुर्दिक्कं चतुर्भिश्च नालिकेरमहाफलैः ॥ ५३ ॥  
  
पूर्णकुम्भैस्तथा गङ्गावारिपूर्णैः प्रकल्पितैः ।  
ज्वालयामासतुस्तस्या मध्ये चन्दनदारुभिः ॥ ५४ ॥  
  
प्रकल्पितैस्तत्र वेद्यामलञ्चक्रतुरिति शेषः । तस्या वेद्या मध्ये वैवाहिकं ज्वलनं   
प्रतिष्ठाप्य चन्दनदारुभिर्ज्वालयामासतुः ॥ ५४ ॥  
  
ज्वलनं ज्वालितज्वालं दक्षिणस्थं प्रदक्षिणम् ।  
पूर्वाभिमुखमेवाग्नेरग्रे पल्लवविष्टरे ॥ ५५ ॥  
  
तं ज्वालितज्वालं दक्षिणावर्तशिखत्वाद्दक्षिणस्थं ज्वलनं नियोज्य प्रदक्षिणं   
कृत्वा तस्याग्नेरग्रे पल्लवविष्टरे विविशतुरिति परेणान्वयः ॥ ५५ ॥   
  
नियोज्य दम्पती कान्तौ तयोर्विविशतुः [तयोर्दपत्योर्मध्ये स शिखिध्वज   
इत्यन्वयः ।] स्वयम् ।  
स हुत्वा तिललाजानि [लाजानीति नपुंसकत्वमार्षम् ।] पावकाय   
शिखिध्वजः ॥ ५६ ॥  
  
उत्थायोत्थाय कान्तां स पाणिभ्यां स्वयमाददे ।  
अन्योन्यन्न् शोभमानौ तौ भवाविच वने शिवौ ॥ ५७ ॥  
  
भवश्च भवानी च भवौ । पुमान् स्त्रिया इति पुंशेषः । शिवौ मङ्गलस्वरूपौ ॥ ५७ ॥  
  
चक्रतुर्दम्पती तस्य पावकस्य प्रदक्षिणम् ।  
स्वदायं ज्ञानसर्वस्वं हृदयं प्रेम चापलम् ॥ ५८ ॥  
  
परस्परमात्मदाने किं दायं परस्परं ददतुस्तमाह - स्वदायमिति ॥ ५८ ॥  
  
ददतुस्तौ मिथोऽन्योन्यस्मितकान्तमुखश्रियौ ।  
प्रदक्षिणत्रयं कृत्वा लाजांस्त्यक्त्वाथ वह्नये ॥ ५९ ॥  
  
भार्यावरौ समं तुष्टौ करौ तत्यजतुः क्रमात् ।  
स्मयमानमुखौ कान्तौ चन्द्राविव नवोदितौ ॥ ६० ॥  
  
सम्भोगकालसान्निध्यस्मृतेः स्मयमानमुखौ ॥ ६० ॥  
  
पूर्वोपरचिते पुष्पतल्पे विविशतुर्नवे ।  
एतस्मिन्नन्तरे चन्द्रश्चतुर्भागं नभस्तलात् ॥ ६१ ॥  
  
विवाहव्यापारेणाद्यः प्रहरोऽतिक्रान्त इति सूचयन्नाह - एतस्मिन्निति । चतुर्भागं   
चतुर्थभागम् ॥ ६१ ॥  
  
शनैराक्रमयामास शोभां द्रष्टुमिवानयोः ।  
तस्मिंश्च ललनाछिद्रं द्रष्टुन्न् दृष्टिरिवाभितः ॥ ६२ ॥  
  
तस्मिंस्तल्पे करान् सञ्चारयामास । यथा कामुकस्य दृष्टिर्ललनाछिद्रं   
द्रष्टुमभितः करान् स्वकिरणान् प्रसारयति तद्वत् ॥ ६२ ॥  
  
लोलः सञ्चरयामास करानिन्दुर्लतागृहे ।  
तैस्तैर्नवकथालापैरिन्दावभ्युदिते त्वथ ॥ ६३ ॥  
  
तावासाञ्चक्रतुः कान्तौ दम्पती सुमुहूर्तकम् ।  
अथोत्थाय ज्वलद्रत्नदीपां काञ्चनकन्दराम् ॥ ६४ ॥  
  
सङ्गमसुमुहूर्तकं प्रतीक्षमाणाविति शेषः । काञ्चनमयीं कन्दरां गुहां   
विविशतुः ॥ ६४ ॥  
  
स्वयं पूर्वोपरचितां गुप्तां विविशतुः प्रियौ ।  
ददर्शतुर्नवं तत्र तल्पं कुसुमकल्पितम् ॥ ६५ ॥  
  
चन्द्रस्याप्यदृश्यत्वाद्गुप्ता । तत्र तल्पं ददर्शतुः । तदेव वर्णयति -   
कल्पितमित्यादिसार्धत्रयेण । ददर्शतुरिति कित्यतुसि गुणश्छान्दसः ॥ ६५ ॥  
  
परितो व्याप्तमुत्कीर्णैर्हेमपङ्कजराशिभिः ।  
मन्दारादिभिरन्यैश्च पुष्पैर्ग्लानिविवर्जितैः ॥ ६६ ॥  
  
ग्लानिवर्जितैरम्लानैः ॥ ६६ ॥  
  
उच्चकैः सुप्रमाणेन निर्मितैः कुसुमैः समैः ।  
दीर्घेन्दुबिम्बप्रतिमैस्तुषारस्थलशीतलैः ॥ ६७ ॥  
  
शोभनेन शय्याप्रमाणेनोच्चकैरुन्नतैः । कदनिका सत्यसङ्कल्पेन समैः   
कुसुमैर्निर्मितैर्दीर्घशय्याकारेण दीर्घीभूतेन्दुबिम्बप्रतिमैः पुष्पैः परितो   
व्याप्तमिति पूर्वत्रान्वयः ॥ ६७ ॥  
  
क्षीरोदजलधाराभन्न् ज्योत्स्नासम्पिण्डसुन्दरम् ।  
प्रतिबिम्बभनङ्गस्य [अनन्तस्येति पाठः ] नतं भित्ताविव स्थितम् ॥ ६८   
॥  
  
पुनस्तल्पमेव विशिनष्टि - क्षीरोदेत्यादिना । नतं सङ्क्रान्तम् ॥ ६८ ॥  
  
सुगन्धमुन्नतं कान्तं चिरादन्यतयोत्थितम् ।  
मिथुनं पुष्पराशौ तन्न्यषीदत्परितोऽमले ।  
तस्मिन्समसमाभोगे क्षीरोदे मन्दरो यथा ॥ ६९ ॥  
  
चिरात् राज्यत्यागकालादारभ्य अन्यतया अदम्पतित्वेन भ्रान्त्या उदितं तन्मिथुनं   
स्त्रीपुंसद्वन्द्वं पुष्पराशौ तस्मिंस्तल्पे न्यषीदत् । उपभोगेन   
तल्पोपमर्दकत्वान्मन्दरदृष्टान्तः ॥ ६९ ॥  
  
तैस्तैर्मिथः प्रणयपेशलवाग्विलासैस्तत्कालकार्यसुभगैः प्रणयोपचारैः ।  
सत्कान्तयोर्नवनवेन तयोः सुखेन दीर्घा मुहूर्त इव सा रजनी जगाम ॥ ७० ॥  
  
तयोः सत्कान्तयोस्तैस्तैर्लोकोत्तरैः   
प्रणयपेशलवाग्विलासैस्तत्कालोचितपरिरम्भणादिकार्यसुभगैर्गन्धमाल्य##-  
मुहूर्तमिव जगाम ॥ ७० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
चू० लीलाविवाहो नाम षडुत्तरशततमः सर्गः ॥ १०६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे लीलाविवाहो   
नाम षडुत्तरशततमः सर्गः ॥ १०६ ॥  
  
# १०७
सप्ताधिकशततमः सर्गः १०७   
  
श्रीवसिष्ठ उवाच ।  
  
अथ सूर्याख्यरङ्गेण रञ्जिते भुवनोदरे ।  
शिखिध्वजाङ्गना प्रातर्मदनी कुम्भतां ययौ ॥ १ ॥  
  
नानागिरिविहारादि तथा मायेन्द्रदर्शनम् ।  
असंसक्तिपरीक्षार्थं स्वर्गाह्वानादि वर्ण्यते ॥   
  
रङ्गेण रञ्जकद्रव्येण ॥ १ ॥  
  
एवं महेन्द्रदर्यां तावुभौ कुम्भशिखिध्वजौ ।  
स्वयं विवाहिताविष्टौ सम्पन्नौ देवदम्पती ॥ २ ॥  
  
देवसदृशभोगाढ्यत्वाद्देवदम्पती ॥ २ ॥  
  
विलेसतुर्विचित्रासु प्रत्यहं वनराजिषु ।  
प्रपक्वफलभारासु पुष्पपल्लविनीषु च ॥ ३ ॥  
  
दिवा प्रीततरौ मित्रे यामिन्यामिष्टदम्पती ।  
प्रभादीपाविव श्लिष्टौ न वियुक्तौ बभूवतुः ॥ ४ ॥  
  
यामिन्यान्न् रात्रौ । श्लिष्टौ युक्तौ ॥ ४ ॥   
  
रेमाते वनकुञ्जेषु गुहासु च महीभृताम् ।  
तमालजालखण्डेषु मन्दारगहनेषु च ॥ ५ ॥  
  
सह्यदर्दुरकैलासमहेन्द्रमलयेषु च ।  
गन्धमादनविन्ध्याद्रिलोकालोकतटेषु च ॥ ६ ॥  
  
सह्यादयः सप्त पर्वताः ॥ ६ ॥  
  
दिनैस्त्रिभिस्त्रिभिर्गत्वा निद्रां गतवति प्रिये ।  
चूडाला राजकार्याणि कृत्वा स्वभ्याययौ पुनः ॥ ७ ॥  
  
प्रिये निद्रां गतवति स्वनगरं गत्वेति शेषः ॥ ७ ॥   
  
तौ दिवा सुहृदौ मित्रे दम्पती कुम्भभूमिपौ ।  
नानाकुसुमसंवीतौ तस्थतुर्मुदितौ मिथः ॥ ८ ॥  
  
मासमेकं महेन्द्राद्रौ रम्ये सरलसङ्कुले ।  
रत्नकुड्ये गुहागेहे पूजितौ सुरकिन्नरैः ॥ ९ ॥  
  
क्व क्व कियत्कियत्कालं तस्थतुस्तत्राह - मासमित्यादिना । पूजितौ प्रशस्तौ ॥ ९ ॥  
  
हस्तलभ्योदितामोघमन्दारवनमालिते ।  
एवं शुक्तिमतः पृष्ठे पक्षं कल्पलतागृहे ॥ १० ॥  
  
हस्तलभ्यान्युदितानि उद्भूतानि क्षुत्तृषारोगजराद्यपहारित्वादमोघानि   
फलकुसुमकिसलयादीनि येषां तथाविधैर्मन्दारैर्वनमालिते सञ्जातवनमाले ।   
शुक्तिमतः पर्वतविशेषस्य पृष्ठे ॥ १० ॥  
  
मासद्वयं पक्षवतो गिरेर्दक्षिणदिक्तटे ।  
पारिजातवने देवपुष्पस्तबकमण्डपे ॥ ११ ॥  
  
पक्षवतो गिरेर्मैनाकस्य । देवभोग्ये पुष्पस्तबकमण्डपे ॥ ११ ॥  
  
जम्बूखण्डतले मेरोः पादे जम्बूनदीतटे ।  
जाम्बूनदमये मासं जम्बूफलरसासवैः ॥ १२ ॥  
  
मेरोर्दक्षिणपादे जम्बूद्वीपकेतुर्जम्बूवृक्षः प्रसिद्धस्तत्सन्ततिजे   
सम्बूवनखण्डतले तस्थतुरिति सर्वत्रानुषङ्गः । जम्बूफलानां गजप्रमाणानां   
रसलक्षणैरासवैः पेयैः स्वेददौर्गन्ध्यजरामयादिनिर्मुक्तस्थिरयौवनाविति   
पुराणप्रसिद्ध्यनुसारेणाध्याहार्यम् ॥ १२ ॥  
  
दशोत्तरकुरूणां च मण्डले दिवसानि तौ ।  
कोसलेषूत्तरस्थेषु सप्तविंशतिवासरान् ॥ १३ ॥  
  
उत्तरकुरूणां मण्डले दश दिवसानि तौ तस्थतुः ॥ १३ ॥   
  
एवमन्येषु देशेषु विचित्रेषु महीभृताम् ।  
स्थितवन्तौ महाभागौ सुहृदौ निशि दम्पती ॥ १४ ॥  
  
ततो यातेषु मासेषु शनैः कतिपयेषु सा ।  
चूडाला चिन्तयामास देवपुत्रकरूपिणी ॥ १५ ॥  
  
सुरूपभोगभारेण परीक्षेऽहं शिखिध्वजम् ।  
मा कदाचन चेतोऽस्य भोगेषु रतिमेष्यति ॥ १६ ॥  
  
परीक्षे परीक्षिष्ये । वर्तमानसामीप्याल्लट् । रतिमासक्तिम् । परीक्षया   
दृढीकृतानासक्तिरयं कदाचिदपि भोगेषु रतिं मा एष्यति नैष्यत्येवेत्यर्थः ॥ १६ ॥  
  
इति सञ्चिन्त्य चूडाला मायया विपिनावनौ ।  
आगतं दर्शयामास ससुराप्सरसं हरिम् ॥ १७ ॥  
  
सुरैरप्सरोभिश्च सह वर्तमानं हरिमिन्द्रम् ॥ १७ ॥  
  
इन्द्रमभ्यागतं दृष्ट्वा परिवारसमन्वितम् ।  
यथावत्पूजयामास वनसंस्थः शिखिध्वजः ॥ १८ ॥  
  
यथावत् यथाशास्त्रमर्घ्यपाद्याद्युपचारैः ॥ १८ ॥  
  
शिखिध्वज उवाच ।  
  
आत्मना किं कृता दूरादभ्यागमकदर्थना ।  
देवराज यथा तन्मे प्रसादाद्वक्तुमर्हसि ॥ १९ ॥  
  
अभ्यागमलक्षणा कदर्थना श्रमः किं किमर्थं कृता यथा यत्प्रकारेण   
प्रयोजनेन तत् प्रयोजनं वक्तुमर्हसीत्यर्थः ॥ १९ ॥  
  
इन्द्र उवाच ।  
  
इमे वयमिहायातास्त्वद्गुणातिशयेन खात् ।  
हृदि लग्नेन सूत्रेण खगा वनगता इव ॥ २० ॥  
  
खात् स्वर्गात् ॥ २० ॥  
  
उत्तिष्ठ स्वर्गमागच्छ तत्र सर्वे त्वदुन्मुखाः ।  
त्वद्गुणश्रवणाश्चर्याः स्थिता देवाङ्गनागणाः ॥ २१ ॥  
  
त्वद्गुणश्रवणप्रयुक्तमाश्चर्यं विस्मयो येषां यासां च देवाश्च   
तदङ्गनागणाश्च देवाङ्गनागणाः ॥ २१ ॥  
  
पादुकागुटिकाखड्गरसादीदमथापि च ।  
गृहीत्वा सिद्धमार्गेण स्वीकुरु स्वर्गमण्डलम् ॥ २२ ॥  
  
गगनगमनशक्तिशून्यस्य मे कथं स्वर्गे आगमनं तत्राह - पादुकेति । अथ   
सिद्ध्यन्तरविमानदिव्याश्वाद्यपि च ॥ २२ ॥  
  
आगत्य विविधा भोगास्त्वया विबुधसद्मनि ।  
जीवन्मुक्तेन भोक्तव्यास्तेन त्वामहमागतः ॥ २३ ॥  
  
तेन त्वदाह्वानप्रयोजनेन ॥ २३ ॥  
  
विमानयन्ति सम्प्राप्तां न तिरस्करणैः श्रियम् ।  
नाभिवाञ्छन्ति न प्राप्तां त्वादृशाः साधु साधवः ॥ २४ ॥  
  
प्रत्याख्यानं हृदिस्थमालक्ष्याह - विमानयन्तीति ॥ २४ ॥  
  
अविघ्नमागतेनाद्य सुखं विहरता त्वया ।  
स्वर्गः पवित्रतां यातु हरिणेव जगत्त्रयम् ॥ २५ ॥  
  
बलिद्वारपालनाय षड्गर्भाहरणाय च पातालेऽपि हरेर्विहारप्रसिद्धेर्जगत्त्रयमिति ॥   
२५ ॥  
  
शिखिध्वज उवाच ।  
  
सर्व स्वर्गसमाचारं वेद्मि देवाधिनायक ।  
किन्तु सर्वत्र मे स्वर्गो नियतो न तु कुत्रचित् ॥ २६ ॥  
  
स्वर्गसम आचारः सुखविहरणं यस्मिंस्तथाविधम् । स्वर्गेण समं   
सुखमाचरतीत्यणन्तं वा । सर्वं देशम् । तथा वेदने हेतुस्त्वयि को विशेष इति   
चेत्तमाह - किन्त्विति । मदभिमतः स्वर्गो भूमात्मैव । स च सर्वत्रैवेति भावः ।   
नियतः परिच्छिन्नः ॥ २६ ॥  
  
सर्वत्रैव हि तुष्यामि सर्वत्रैव रमे प्रभो ।  
अवाञ्छनत्वान्मनसः सर्वत्रानन्दवानहम् ॥ २७ ॥  
  
पूर्णकामत्वादपि मे सर्वत्र सुखमित्याह - सर्वत्रेति ॥ २७ ॥  
  
नियतं किञ्चिदेकत्र [कञ्चित् इति पाठः ।] स्थितं स्वर्गकमीदृशम् ।  
शक्र गन्तुं न जानामि त्वदाज्ञां न करोम्यहम् ॥ २८ ॥  
  
तुच्छं स्वर्गं स्वर्गकं गन्तुं न जानामि न सम्भावयामि । तथा   
चासम्भाव्यविषये आज्ञापनं तवैवानुचितं न तु मम तदकरणमपराध इति   
भावः ॥ २८ ॥  
  
शक्र उवाच ।  
  
साधो विदितवेद्यानां परिपूर्णधियां समम् ।  
सज्जनाचरितं युक्तं मन्ये भोगोपसेवनम् ॥ २९ ॥  
  
पूर्णधियां भोगोपसेवनं भोगानुपसेवनं च समम् । तत्रापि भोगोपसेवनं   
सज्जनैः प्रारब्धक्षयायाचरितमतस्तद्युक्तं मन्ये इत्यर्थः ॥ २९ ॥  
  
देवेशे प्रोक्तवत्येवं तूष्णीमेव स्थिते नृपे ।  
किमितो नापयाम्येष [नापयास्येष इति मुद्रितपाठश्चिन्त्यः ।] त्वमिति   
प्रोक्तवान् हरिः ॥ ३० ॥  
  
देवेशे एवं पुनः प्रोक्तक्त्यपि स्वर्गं गन्तुमनिच्छया नृपे तूष्णीं स्थिते सति एष   
एवंविधो निरपेक्षस्त्वं यदि तर्ह्यहमितः किं नापयामि ।   
असम्पन्नागमनप्रयोजनस्य ममापयानमेव युक्तमिति हरिरिन्द्रः खेदं सूचयन्   
प्रोक्तवान् ॥ ३० ॥  
  
नाहमद्यैव कालेन वदतीति शिखिध्वजे ।  
कल्याणं तेऽस्तु कुम्भेति वदन्नन्तर्धिमाययौ ॥ ३१ ॥  
  
अहमद्यैव न स्वर्गमागच्छामि किन्तु पुना राज्ये प्रतिष्ठितः कालेन प्रागिव   
त्वदरिनिबर्हणादिप्रयोजनार्थमागमिष्यामीत्याशयेनार्धोक्त्या शिखिध्वजे वदति सति   
हे कुम्भ ते राजाभिप्रेतं पुना राज्यप्राप्तिलक्षणं कल्याणमस्त्विति कुम्भं प्रति   
वदन्नन्तर्धिमन्तर्धानमाययौ हरिः ॥ ३१ ॥  
  
तद्देववृन्दमखिलं त्रिदशेशयुक्तं तत्र   
क्षणादलमदृश्यमभूद्द्वितीयम् ।  
कल्लोलराशिरिव वारिनिधौ प्रशान्ते वाते स्फुरन्मकरफेनफणीन्द्रवृन्दम् ॥   
३२ ॥  
  
इन्द्रे अन्तर्धिमागते तेन त्रिदशेशेन युक्तं तद्द्वितीयं देववृन्दमपि   
क्षणाददृश्यमभूत् । यथा वारिनिधौ वाते प्रशान्ते सति स्फुरन्ति व्याकुलानि   
मकरफेनफणीन्द्रवृन्दानि यस्मिंस्तथाविधः कल्लोलराशिरप्यदृश्यो भवति   
तद्वदित्यर्थः ॥ ३२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
श्रक्रगमनं नाम सप्तोत्तरशततमः सर्गः ॥ १०७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शक्रगमनं नाम सप्तोत्तरशततमः सर्गः ॥ १०७ ॥  
  
# १०८
अष्टोत्तरशततमः सर्गः १०८   
  
श्रीवसिष्ठ उवाच ।  
  
तां मायां शममानीय चूडाला समचिन्तयत् ।  
दिष्ट्या भोगेच्छया नायं ह्रियते वसुधाधिपः ॥ १ ॥  
  
इह क्रोधपरीक्षार्थं षिङ्गसङ्गश्च मायया ।  
राज्ञ्या प्रदर्श्यते राज्ञे निजरूपं च पाकतः ॥   
  
तामिन्द्रागमनरूपां मायां शममानीय उपसंहृत्य । ह्रियते वशीक्रियते ॥ १ ॥  
  
शान्तः [ज्ञातः इति पाठः ।] समसमाभोग एवं शक्रसमागमे ।  
असंरम्भमहेलं च कृतवान्व्यावहारिकम् ॥ २ ॥  
  
सदा विक्रियाशून्यत्वात् समेन आकाशादिना सम आभोगो मुखाद्यवयवस्थितिर्यस्य ।   
असंरम्भमसाध्वसमहेलं च व्यावहारिकमर्घ्यपाद्यादिना पूजनमुचितोक्त्यादि   
च कृतवान् ॥ २ ॥  
  
भूय एव प्रपञ्चेन विमृशाम्येव सादरम् ।  
रागद्वेषप्रधानेन केनचिद्बुद्धिहारिणा ॥ ३ ॥  
  
अप्यर्थे एवकारः । केनचिद्रागद्वेषप्रधानप्रपञ्चेन बुद्धिहारिणा   
बुद्धिक्षोभकेण ॥ ३ ॥  
  
इति सञ्चिन्त्य सा रात्राविन्दावभ्युदिते वने ।  
गृहीतमङ्गनारूपं कान्ता मदनिका सती ॥ ४ ॥  
  
गृहीतमङ्गनारूपमिति पदयोः कण्ठे सङ्कल्पितं कान्तमिति चतुर्थे सम्बन्धः ॥   
४ ॥  
  
वाते वहति फुल्लाढ्ये मधुरामोदमांसले ।  
सन्ध्याजप्यपरे नद्यास्तीरसंस्थे शिखिध्वजे ॥ ५ ॥  
  
फुल्लाढ्ये पुष्पिततरुलतासम्पन्ने वाते मलयानिले वहति सति नीरन्ध्रैः   
पुष्पगुच्छकैरुपलक्षितं वनदेवीनां शुद्धान्तं सन्तानकलतागेहं प्रविवेशेति   
परेणान्वयः ॥ ५ ॥  
  
सन्तानकलतागेहं नीरन्ध्रैः पुष्पगुच्छकैः ।  
शुद्धान्तं वनदेवीनां प्रविवेश मदान्विता ॥ ६ ॥  
  
तत्र सङ्कल्पिते पुष्पशयने माल्यमालिता ।  
कण्ठे सङ्कल्पितं कान्तं खिङ्गमादाय संस्थिता ॥ ७ ॥  
  
तत्र माल्यैर्मालिता अलङ्कृता सती मायया सङ्कल्पितमनुरूपं   
युवानमङ्गनारूपमङ्गनानामिवानुद्गतश्मश्र्वादिव्यञ्जनं   
षोडशवर्षाकृतिरूपं यस्य तथाविधमत एव श्मश्रुलाच्छिखिध्वजात्कान्तं   
मनोहरतमं खिङ्गं विटं कण्ठे गृहीतमादाय संस्थितेत्यन्वयः ॥ ७ ॥  
  
आगत्यान्विष्य कुञ्जात्स प्रददर्श शिखिध्वजः ।  
लतागेहे मदनिकां कण्ठे खिङ्गं मनोहरम् ॥ ८ ॥  
  
जप्यान्ते शिखिध्वजः सन्ध्याजप्यस्थानात् कुञ्जादागत्य मदनिकामन्विष्य   
कल्पलतागेहे मदनिकां तत्कण्ठे मनोरमं खिङ्गं च ददर्श ॥ ८ ॥  
  
कुन्तलावलितस्कन्धं समालब्धं च चन्दनैः ।  
शयनावृतिनिक्षेपपर्याकुलितशेखरम् ॥ ९ ॥  
  
खिङ्गं विशिनष्टि - कुन्तलेत्यादिना । मदनिकाकुन्तलैः   
स्वकुन्तलैश्चान्नलितस्कन्धम् । समालब्धं लिप्तम् । शयने आवृत्या परिवर्तनेन   
[निष्पेषेणेति पाठः ।] निक्षेपेण च पर्याकुलितः शेखरचूडाबन्धो यस्य   
तम् ॥ ९ ॥  
  
हेमाभे द्विगुणाकारबालाबाहूपधानके ।  
संसक्तश्रवणापाङ्गकपोलतलकुन्तलम् ॥ १० ॥  
  
आकुञ्चनाद्द्विगुणाकारे बालाबाहुलक्षणे उपधानके उपबर्हे संसक्तं   
श्रवणादिचतुष्टयं यस्य ॥ १० ॥  
  
मिथुनं तद्ददर्शार्थ मिथः प्रहसिताननम् ।  
अन्योन्यवदनासक्तं छन्नं कल्पलतांशुकैः ॥ ११ ॥  
  
मिथुनं स्त्रीपुंसद्वन्द्वम् ॥ ११ ॥  
  
आलोलमाल्यशयनं मदनातुरमाकुलम् ।  
अङ्गलग्नच्छलेनात्मरागमन्योन्यमर्पयत् ॥ १२ ॥  
  
अङ्गानां लग्नं संश्लेषस्तच्छलेन । अर्पयत् आसञ्जयत् ॥ १२ ॥  
  
अभ्युन्मुखं समानन्दमुद्दाममदमन्थरम् ।  
परस्पराहतं पुष्पैर्वक्षोभ्यां पीडितस्तनम् ॥ १३ ॥  
  
परस्पराभ्युन्मुखम् ॥ १३ ॥  
  
तदालोक्याविकारेण चेतसालं तुतोष सः ।  
अहो सुखं स्थितौ खिङ्गावित्याह स शिखिध्वजः ॥ १४ ॥  
  
अविकारेण क्रोधविकाररहितेन ॥ १४ ॥  
  
तिष्ठताङ्ग यथाकामं सुखं खिङ्गौ यथास्थितम् ।  
विघ्नं माकरवं भीतावित्युक्त्वा निर्जगाम सः ॥ १५ ॥  
  
स्वदर्शनाद्भीतौ तौ प्रति हे अङ्ग यथाकामं तिष्ठत तिष्ठतम् । अहं विघ्नं   
माकरवं इत्युक्त्वा निर्जगाम ॥ १५ ॥  
  
ततो मुहूर्तमात्रेण प्रपञ्चं तमुपेक्ष्य सा ।  
निर्ययौ दर्शयन्ती स्वं रतिफुल्लाकुलं वपुः ॥ १६ ॥  
  
तं मायाप्रपञ्चमुपेक्ष्य उपसंहृत्येति यावत् । रत्या विटसम्भोगेन फुल्लं   
विकसितमाकुलं च ॥ १६ ॥  
  
उपविष्टं ददर्शैनं नृपं हेमशिलातले ।  
समाधिसंस्थमेकान्ते मनाग्विकसितेक्षणम् ॥ १७ ॥  
  
तं प्रदेशमुपागम्य लज्जावनमितानना ।  
तूष्णीमासीत्क्षणं खिन्ना म्लाना मदनिकाङ्गना ॥ १८ ॥  
  
क्षणाच्छिखिध्वजो ध्यानाद्विरतस्तामुवाच ।  
अत्यन्तमधुरं वाक्यमिदमक्षुब्धया धिया ॥ १९ ॥  
  
तन्वि किं शीघ्रमेव त्वं विघ्नितानन्दमागता ।  
आनन्दायैव भूतानि यतन्ते यानि कानिचित् ॥ २० ॥  
  
यानि कानिचित् सर्वाणीत्यर्थः ॥ २० ॥  
  
भूयस्तोषय तं गच्छ कान्तं प्रणयवृत्तिभिः ।  
परस्परेप्सितस्नेहो दुर्लभो हि जगत्त्रये ॥ २१ ॥  
  
परस्परमीप्सितः अकृत्रिम इति यावत् ॥ २१ ॥  
  
अहमेतेन चार्थेन नोद्वेगं यामि मानिनि ।  
यद्यदिष्टतमं लोके तत्तदेवं विजानता ॥ २२ ॥  
  
विजानता पुंसा यद्यदिष्टतमं तत्तदेवं त्वादृशमेव परोपभोग्यमिति ज्ञेयमिति   
शेषः ॥ २२ ॥  
  
अहं कुम्भश्च तन्वङ्गि वीतरागाविहेतरा ।  
दुर्वासःशापजा बाला त्वं यदिच्छसि तत्कुरु ॥ २३ ॥  
  
न च त्वदपराधेन मम कुम्भे अविस्रम्भ इत्याशयेनाह - अहमिति । त्वं   
कुम्भादितरैवेति शेषः । अतो यदिच्छसि तन्निःशङ्कं कुरु ॥ २३ ॥  
  
मदनिकोवाच ।  
  
एवमेष महाभाग स्त्रीस्वभावो हि चञ्चलः ।  
कामो ह्यष्टगुणः स्त्रीणां न कोपं कर्तुमर्हसि ॥ २४ ॥  
  
अवलाहमनेनास्मि रात्रौ गहनकानने ।  
त्वयि सन्ध्याजपपरे किं करोमि वराकिका ॥ २५ ॥  
  
अनेन अस्मि प्रार्थितेति शेषः ॥ २५ ॥  
  
अबला वा कुमारी वा जारं न रतिरोधनम् ।  
करोति परिखिङ्गेन नाङ्गे स्वे विनिवेशितम् ॥ २६ ॥  
  
अबला पत्या ऊढा तत्पारतन्त्र्यात्स्वातन्त्र्यबलहीना । कुमारी अनूढा वा तरुणी एकान्ते   
जारं प्राप्य रतेः रोधनं प्रतिबन्धं न करोत्येव । अयं स्त्रीस्वभाव इत्यर्थः ।   
परिखिङ्गेन परिहृतजारेण तु दैवात्सम्पन्नरतिविघ्नेन स्वे अङ्गे देहे   
मनःप्राणादीनां विनिवेशितम् । भावे क्तः । स्थैर्यं न करोति । तरलतरमनःप्राणा   
भूत्वा सन्तप्यत इत्यर्थः ॥ २६ ॥  
  
स्त्रियः सुन्दरतां याताः पुरःपुंसामसङ्गमे ।  
मन्युर्निषेध आक्रान्दः सतीत्वं किं करिष्यति ॥ २७ ॥  
  
स्त्रीणां हि पुंवशीकारसमर्थसौन्दर्यालाभ एवैकः पुंसामसमागमे   
हेतुर्नान्यः । यदि स्त्रियः पुंवशीकारसमर्थां सुन्दरतां सुन्दरतां याताः   
प्राप्ता एकान्ते च पुंसां पुरो भवन्ति तदा तासामसङ्गमे न कश्चिद्धेतुः ।   
नन्वग्निसाक्षिकतया विवाहितस्य भर्तुर्मन्युः शास्त्रीयः परपुरुषसङ्गमनिषेधो   
जनापवादलक्षण आक्रन्दः स्वपातिव्रत्यभङ्गश्च विवेकदृशा पर्यालोच्यमाना   
जारासङ्गमे हेतवः किं न स्युस्तत्राह - मन्युरिति । प्रबलतररतिरागबाधितास्ते न   
जारसङ्गं निरोद्धुं समर्था इति भावः ॥ २७ ॥   
  
अबला स्त्री तथा बाला मूढाहमपराधिनी ।  
क्षन्तुमर्हसि नाथ त्वं क्षमावन्तो हि साधवः ॥ २८ ॥  
  
अत एव क्षमापयामीत्याशयेनाह - अबलेति ॥ २८ ॥  
  
शिखिध्वज उवाच ।  
  
मन्युर्मम न बालेऽन्तर्विद्यते ख इव द्रुमः ।  
केवलं साधुनिन्द्यत्वान्नेच्छामि त्वामहं वधूम् ॥ २९ ॥  
  
स्वे आकाशे द्रुम इव । वधूं भार्यां नेच्छामि ॥ २९ ॥  
  
सुहृत्त्वेन वनान्तेषु पूर्ववत्सुखमङ्गने ।  
वीतरागतया नित्यं सममेव रमावहे ॥ ३० ॥  
  
श्रीवसिष्ठ उवाच ।  
  
एवं समतया तत्र स्थिते तस्मिञ्छिखिध्वजे ।  
चूडाला चिन्तयामास तत्सत्त्वेनोदिताशया ॥ ३१ ॥  
  
तस्य सत्त्वेन रागद्वेषवासनाशून्यतया परीक्षितचित्तेन । उदिताशया हृष्टा ॥ ३१ ॥  
  
अहो बत परं साम्यं भगवानयमागतः ।  
वीतरागतयाऽक्रोधो जीवन्मुक्तोऽवतिष्ठते ॥ ३२ ॥  
  
अक्रोध इति च्छेदः ॥ ३२ ॥  
  
नैनं हरन्ति ते भोगा न महत्योऽपि सिद्धयः ।  
न सुखानि न दुःखानि नापदो न च सम्पदः ॥ ३३ ॥  
  
ते इन्द्रप्रार्थिता भोगाः सिद्धयश्च ॥ ३३ ॥  
  
चिन्तिताः सकला एकं प्रयान्त्येनमनिन्दिताः ।  
मन्ये महर्द्धयः कान्ता नारायणमिवापरम् ॥ ३४ ॥  
  
चिन्तिता मदभिप्रेताः सकला जीवन्मुक्तलक्षणभूताः शान्ति   
क्षमाधैर्यतृप्त्यादिरूपा अनिन्दिता महर्द्धय एकमेनं प्रयान्ति प्राप्नुवन्ति ।   
आश्रयन्तीति यावत् ॥ ३४ ॥  
  
आत्मवृत्तान्तमखिलं तमेनं स्मारयाम्यहम् ।  
कुम्भरूपमिदं त्यक्त्वा चूडालैव भवाम्यहम् ॥ ३५ ॥  
  
तमेवङ्गुणविशिष्टत्वात्स्ववृत्तान्तस्मारणयोग्यभूतमेनं प्रति स्मारयामि ॥ ३५ ॥  
  
इति सञ्चिन्त्य चूडाला चूडालावपुरक्षता ।  
दर्शयामास तत्राशु त्यक्त्वा मदनिकावपुः ॥ ३६ ॥  
  
तस्मान्मदनिकादेहाच्चूडाला निर्गतेव सा ।  
बभावस्य पुरो युक्ता निर्गतेव समुद्गकात् ॥ ३७ ॥  
  
युक्ता योगधारणावती समुद्गकात्सम्पुटकान्निर्गतेव ॥ ३७ ॥  
  
तां ददर्शानवद्याङ्गीं पुनः प्रणयपेशलाम् ।  
कान्तां मदनिकामेव चूडालां दयितां स्थिताम् ॥ ३८ ॥  
  
प्रणये भर्तृचित्तानुरञ्जने पेशलां चतुराम् । दयितां पूर्वदयिताम् ॥ ३८ ॥  
  
समुदितामिव माधवपद्मिनीमुपगतामिव भूमितलाच्छ्रियम् ।  
प्रकटितामिव रत्नसमुद्गकात्परिददर्श निजां दयितां नृपः ॥ ३९ ॥  
  
माधवे वसन्ते समुदितां पद्मिनीं कमलिनीमिव । अथवा समुदितां   
समृद्धामाविर्भूतां वा माधवस्य विष्णोः पद्मिनीं पद्महस्तां श्रियमिव ।   
रामावतारावसाने रामस्य विष्णुभावे प्राक्सीतात्वेन भूमितलप्रविष्टां ततो   
भूमितलात्पुनरुपगतां श्रियमिव रत्नसम्पुटकात्प्रकटितां रत्नश्रियमिव च   
नृपो निजां दयितां चूडालां परिददर्श । पुरो ददर्शेत्यर्थः ॥ ३९ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
चू० चूडालास्वरूपदर्शनं नामाष्टोत्तरशततमः सर्गः १०८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चूडालास्वरूपदर्शनं नामाष्टोत्तरशततमः सर्गः ॥ १०८ ॥  
  
नवाधिकशततमः सर्गः १०९ ॥  
  
श्रीवसिष्ठ उवाच ।  
  
अथ तां दयितां दृष्ट्वा विस्मयोत्फुल्ललोचनः ।  
शिखिध्वज उवाचेदमाश्चर्याकुलया गिरा ॥ १ ॥  
  
दृष्ट्वा दृष्ट्वा नृपो ध्यानाद्बुद्ध्वा सर्वं सुविस्मितः ।  
तुष्टः प्रशस्य चूडालामालिङ्ग्यात्रानयन्निशाम् ॥   
  
इदं वक्ष्यमाणम् ॥ १ ॥  
  
का त्वमुत्पलपत्राक्षि कुतः प्राप्तासि सुन्दरि ।  
किमिहासि कियत्कालं किमर्थमिह तिष्ठसि ॥ २ ॥  
  
कुम्भादिरूपेण त्वमेव किमिहासि । कियत्कालं किमर्थं वा इह मत्सन्निधौ तिष्ठसि ।   
यद्यपि कुम्भः स्थितिकालप्रमाणं जानात्येव तथाप्यस्या वेषान्तरेण   
कुम्भागमनात्प्रागपि स्थितिसम्भावनात्कियत्कालमिति प्रश्नः ॥ २ ॥  
  
अङ्गेन व्यवहारेण स्मितेनानुनयेन च ।  
मम जायाविलासेन तत्कलेवोपलक्ष्यसे ॥ ३ ॥  
  
अङ्गेन अवयवसंस्थानेन तच्चेष्टालक्षणव्यवहारेण अनुनयेन   
प्रेमवाक्प्रबन्धशैल्या मम जायायाश्चूडालायाः प्रसिद्धेन विलासेन तस्याः कला   
मूर्तिरिव उपलक्ष्यसे दृश्यसे ॥ ३ ॥  
  
चूडालोवाच ।  
  
एवमेव प्रभो विद्धि चूडालास्मि न संशयः ।  
अकृत्रिमेण देहेन लब्धोऽस्यद्य मया स्वयम् ॥ ४ ॥  
  
अकृत्रिमेण सहजेन ॥ ४ ॥  
  
कुम्भादिदेहनिर्माणैस्त्वां बोधयितुमेव मे ।  
प्रपञ्चः शतशाखत्वमिह यातो वनान्तरे ॥ ५ ॥  
  
यदा राज्यन्न् परित्यज्य मोहेन तपसे वनम् ।  
त्वमागास्तत्प्रभृत्येव त्वद्बोधायाहमुद्यता ॥ ६ ॥  
  
तत्प्रभृति तदाप्रभृत्येव ॥ ६ ॥   
  
अनेन कुम्भदेहेन मयैव त्वं विबोधितः ।  
कुम्भादिदेहनिर्माणं त्वां बोधयितुमेव मे ॥ ७ ॥  
  
मायया न तु कुम्भादि किञ्चित्सत्यं महीपते ।  
अथो विदितवेद्यस्त्वं ध्यानेनैतदखण्डितम् ॥ ८ ॥  
  
सत्यमकाल्पनिकम् । ध्यायेन प्रागुक्तयोगधारणया ॥ ८ ॥  
  
सर्वं पश्यसि तत्त्वज्ञ ध्यानेनाश्ववलोकय ।  
अथ चूडालयेत्युक्तो बद्ध्वा परिकरं नृपः ॥ ९ ॥  
  
पश्यसि द्रक्ष्यसि । परिकरं तादृशधारणानुकूलासनादि ॥ ९ ॥  
  
आत्मोदन्तं विशेषेण ध्यानेनामलमैक्षत ।  
अभिराज्यपरित्यागाच्चूडालादर्शनावधि [आस्स्व राज्य इति पाठः ।] ॥ १० ॥  
  
अभि उपरि ॥ १० ॥  
  
सर्वं मुहूर्तध्यानेन चात्मोदन्तं ददर्श सः ।  
आराज्यसम्परित्यागाद्वर्तमानक्षणक्रमम् ॥ ११ ॥  
  
आवर्तमानक्षणक्रममिति अत्राप्याङ्नूकृष्यते ॥ ११ ॥   
  
सर्वमालोक्य भूपालो विरराम समाधितः ।  
समाधिविरतो हर्षविकासिनयनाम्बुजः ॥ १२ ॥  
  
विसार्य तरसा बाहू पुलकोज्ज्वलतां गतौ ।  
गलदङ्गं घनस्नेहन्न् मुञ्चद्बाष्पं स्फुरत्स्पृहम् ॥ १३ ॥  
  
पुलकोज्ज्वलतां गतौ बाहू विसार्य प्रसार्य आलिलिङ्गेति परेणान्वयः ॥ गलदङ्गं   
छिन्नावयवम् । चत्वारि क्रियाविशेषणानि ॥ १३ ॥  
  
आलिलिङ्ग चिरं कान्तां नकुलो नकुलीमिव ।  
तयोरालिङ्गने तस्मिंस्तत्र भावो बभूव यः ॥ १४ ॥  
  
भावशब्देनात्राभिव्यक्तः परस्परानुरागलक्षणः स्थायिभावः । यो यादृशो   
वाचामगोचरः परमानन्दरूपः शृङ्गाररसो बभूव स वासुकिजिह्वाभिरपि   
वक्तुं न शक्यत इत्यन्वयः ॥ १४ ॥  
  
न स वासुकिजिह्वाभिर्वक्तुं हर्षेण शक्यते ।  
दिविस्थाविव पङ्केन कृताविअ मिलत्तनू ॥ १५ ॥  
  
दिविस्थौ चन्द्रसूर्यावमायामिव मिलत्तनू पङ्केनार्द्रमृदा कृताविव ॥ १५ ॥  
  
शैलाविव समुत्कीर्णौ श्लिष्टावास्तां चिरं प्रियौ ।  
मुहूर्तेन गलद्धर्मजलौ पुलकपीवरौ ॥ १६ ॥  
  
शैलौ एकशिलासमुत्कीर्णपरस्परालिङ्गितमूर्ती इव श्लिष्टौ मिलितौ चिरमास्ताम् ॥ १६ ॥  
  
बाहू विश्लथतामीषन्निन्यतुस्तौ शनैः प्रियौ ।  
अमृतापूर्णहृदयौ संशून्यहृदयोपमौ ॥ १७ ॥  
  
आनन्दातिशयेन मनसो जडीभावेन   
तत्सद्भावव्यञ्जकलिङ्गादर्शनात्संशून्यहृदयोपमौ ॥ १७ ॥  
  
उन्मुक्तभुजमास्तां तावलक्षस्थितलोचनम् ।  
घनानन्दक्षणं स्थित्वा तूष्णीं प्रणयपेशलम् ॥ १८ ॥  
  
लक्ष्ये लोचनस्थैर्यहेतोर्मनसो जडीभावादेवालक्षस्थितलोचनं यथा स्यात्तथा   
आस्ताम् । प्रणयपेशलं यथा स्यात्तथा कान्तां प्रति उवाचेति परेणान्वयः ॥ १८ ॥  
  
कान्तां चिबुकसंलग्नकरः प्रोवाच भूपतिः ।  
अत्यन्तमधुरस्निग्धः कान्तः स्वकुलयोषिताम् ॥ १९ ॥  
  
पुण्यश्च रतिनिष्पन्दः स्वादुर्नामामृतादपि ।  
कियत्प्रमाणस्तन्वङ्ग्या त्वया बालेन्दुमुग्धया ॥ २० ॥  
  
रतिनिष्पन्दोऽनुरागरसोऽत्यन्तमाधुर्यादिविशेषणचतुष्टयविशिष्टः कियत्प्रमाणो   
विस्तीर्ण इति यावत् ॥ २० ॥  
  
अनुभूतश्चिरं क्लेशो भर्तुरर्थेन दारुणः ।  
एवं दुरुत्तरात्तस्मात्संसारकुहरादहम् ॥ २१ ॥  
  
भर्तुरर्थेन पुरुषार्थसिद्धिप्रयोजनेन हेतुना ॥ २१ ॥  
  
उत्तारितो यया बुद्ध्या सा हि केनोपमीयते ।  
अरुन्धती शची गौरी गायत्री श्रीः सरस्वती ॥ २२ ॥  
  
यया भर्तृस्नेहबुद्ध्या । सा बुद्धिः ॥ २२ ॥  
  
समस्ताः पेलवायन्ते तव तन्व्या गुणश्रिया ।  
धीः श्रीः कान्तिः क्षमा मैत्री करुणाद्यास्तु सुन्दरि ॥ २३ ॥  
  
धीः श्रीरित्याद्या दक्षकन्या आकारेण सौन्दर्येण कान्तासु स्त्री श्रेष्ठाः   
प्रसिद्धास्तास्वपि त्वं प्रथमा श्रेष्ठा सतीवाभिलक्ष्यसे इति परेणान्वयः ॥ २३ ॥  
  
कान्तास्वाकारकान्तासु प्रथमेवाभिलक्ष्यसे ।  
परेणाध्यवसायेन त्वयाहमवबोधितः ॥ २४ ॥  
  
केन प्रत्युपकारेण परितुष्यति ते मनः ।  
मोहादनादिगहनादनन्तगहनादपि ॥ २५ ॥  
  
कृतार्थायास्ते मनः केन प्रत्युपकारेण परितुष्यति । येन तुष्यति तादृशः   
प्रत्युपकारो दुर्लभ इति भावः ॥ २५ ॥  
  
पतितं व्यवसायिन्यस्तारयन्ति कुलस्त्रियः ।  
शास्त्रार्थगुरुमन्त्रादि तथा नोत्तारणक्षमम् ॥ २६ ॥  
  
शास्त्रार्थेत्यादिरतिशयोक्तिः प्रशंसार्था ॥ २६ ॥  
  
यथैताः स्नेहशालिन्यो भर्तॄणां कुलयोषितः ।  
सखा भ्राता सुहृद्भृत्यो गुरुर्मित्रं धनं सुखम् ॥ २७ ॥  
  
शास्त्रमायतनं दासः सर्वं भर्तुः कुलाङ्गनाः ।  
सर्वदा सर्वयत्नेन पूजनीयाः कुलाङ्गनाः ॥ २८ ॥  
  
लोलद्वयसुखं सम्यक्सर्वं यासु प्रतिष्ठितम् ।  
निरिच्छायाः प्रयातायाः पारं संसारवारिधेः ॥ २९ ॥  
  
निरिच्छायाः कृतकृत्यायास्ते प्रत्युपकारेऽहमसमर्थ इत्याह - निरिच्छाया इति ॥   
२९ ॥  
  
कथमस्योपकारस्य करिष्ये ते प्रतिक्रियाः ।  
मन्ये कुलाङ्गनां लोके लोके सर्वास्त्वयाधुना ॥ ३० ॥  
  
कुलाङ्गनां मन्ये त्वामिति शेषः । लोके प्रसिद्धाः सर्वाः कुलाङ्गनास्त्वयाऽधुना   
जिता इति शेषः ॥ ३० ॥  
  
नारीसौजन्यचर्चासु व्यपदेश्या भविष्यसि ।  
त्वां निर्मितवतो धातुर्गुणजालातिशायिनीम् ॥ ३१ ॥  
  
नारीणां सौजन्यादिगुणोत्कर्षचर्चासु प्रथमव्यपदेश्या भविष्यसि ॥ ३१ ॥  
  
मन्ये प्रकुपिता नूनमरुन्धत्यादिकाः स्त्रियः ।  
सती त्वं रूपसौजन्यगुणरत्नसमुद्गिके ॥ ३२ ॥  
  
स्वापेक्षया गुणजालैरतिशायिनीं त्वां निर्मितवतो धातुर्विषये प्रकुपिता इत्यन्वयः ।   
त्वमेव सती पतिव्रता ॥ ३२ ॥  
  
एहि मे त्वद्गुणोत्कस्य पुनरालिङ्गनं कुरु ।  
  
श्रीवसिष्ठ उवाच ।  
  
इत्युक्त्वा मृगशावाक्षीं चूडालां तां शिखिध्वजः ॥ ३३ ॥  
  
आलिलिङ्ग पुनर्गाढं नकुलो नकुलीमिव ।  
  
चूडालोवाच ।  
  
देव शुष्कक्रियाजालपरे त्वय्याकुलात्मनि ॥ ३४ ॥  
  
भूयोभूयो भृशमहं त्वदर्थं दुःखिताभवम् ।  
तेन त्वदवबोधात्मा स्वार्थ एवोपपादितः ॥ ३५ ॥  
  
मया तदत्र किं देव करोषि मम गौरवम् ।  
  
शिखिध्वज उवाच ।  
  
त्वया यथा वरारोहे स्वार्थः सम्पाद्यते शुभः ॥ ३६ ॥  
  
तमिदानीं तथा सर्वाः साधयन्तु कुलाङ्गनाः ।  
  
चूडालोवाच ।  
  
बुध्यसे कान्त विश्रान्तो जगज्जालतटे विभो ॥ ३७ ॥  
  
साधयन्त्वित्याशीः काकुर्वा । साधयितुं न शक्नुवन्तीत्यर्थः । जगल्लक्षणस्य जालस्य   
तटे परावधौ विश्रान्तः संस्तत्त्वतो बुध्यसे कच्चिदिति व्यवहितेनान्वयः ॥ ३७ ॥  
  
अद्य तं प्राक्तनं किञ्चिन्मोहं समनुपश्यसि ।  
इदं करोमि नेदं तु प्राप्नोमीदमिति स्थितिम् ॥ ३८ ॥  
  
तं प्राक्तनं पयोव्रतोपवासादिमोहं किञ्चित्तुच्छं समनुपश्यसि कच्चित् ॥ ३८ ॥  
  
अन्तर्हससि तां कच्चिद्दशापेलवतां धियः ।  
तास्तुच्छतृष्णाकलनास्ताः सङ्कल्पकुकल्पनाः ॥ ३९ ॥  
  
धियः अपक्वदूशया पेलवतां कोमलताम् ॥ ३९ ॥   
  
त्वयि नाद्यावलोक्यन्ते देव व्योम्नीव पर्वताः ।  
किं त्वमद्याङ्ग सम्पन्नः किन्निष्ठोऽसि किमीहसे ॥ ४० ॥  
  
कथं पश्यसि पाश्चात्यं देहचेष्टाक्रमं विभो ।  
  
शिखिध्वज उवाच ।  
  
सुमनःपूर्णनीलाब्जमालासारविलोचने ॥ ४१ ।  
  
कथं कीदृशं किं सत्यमुत तुच्छमित्यर्थः । सुमनोभिः पूर्णां नीलाब्जमालां   
सरतः सादृश्यादनुसरतस्तथाविधे विलोचने यस्यास्तथाविधे हे चूडाले ॥ ४१ ॥  
  
त्वमेव यस्य यस्यान्तस्तत्तस्याहमुपास्थितः ।  
निरीहोऽस्मि निरंशोऽस्मि नभःस्वच्छोऽस्मि निस्पृहः ॥ ४२ ॥  
  
मम प्रत्यगात्मभूता त्वमेव सा त्वं मोहस्य विवेकस्य तत्त्वदर्शनस्य वा यस्य   
यस्यान्तःप्रकाशकतया स्थिता तत्तस्य तस्यान्तः अहमपि उप   
परमसमीपभूतप्रत्यगात्मतया आस्थितः । तथा चेदानीं त्वं यथा पश्यसि   
तथैवाहं पश्यामीति स्वानुभवेनैव ममापि स्थितिर्ज्ञातव्येत्यर्थः । तामेव   
प्रपञ्च्य दर्शयति - निरीह इत्यादिना ॥ ४२ ॥  
  
शान्तोऽहमर्थरूपोऽस्मि चिरायाहमहं स्थितः ।  
तां दशामुपयातोऽस्मि यतश्चित्तैकवर्त्मनि ॥ ४३ ॥  
  
अर्थरूपः परमार्थसत्स्वरूपः अनहमि देहादौ अहम्भ्रमं त्यक्त्वा चिराय   
बहुकालोत्तरं वस्तुतो योऽहं स एवाहं भूत्वा स्थित इत्यर्थः । अहं   
प्रत्यक्प्रवणचित्तैकवर्त्मन्यधिष्ठितस्तां निरतिशयानन्ददशामुपयातोऽस्मि यां   
प्रयत्नसहस्रैरपि प्रतिषेद्धुं प्रवृत्ता हरिहरादयो महाप्रभावा अपि न   
प्रतिषेधन्ति न निरसितुं शक्नुवन्ति । तस्य ह न देवाश्च नाभूत्या ईशते आत्मा   
ह्येषां स भवति इति श्रुतेः । अहेयस्यात्मनो हापनाघटनाच्चेति भावः ॥ ४३ ॥  
  
प्रतिषेधन्ति सहसा न यां हरिहरादयः ।  
न किञ्चिन्मात्रचिन्मात्रनिष्ठोऽस्मि स्वस्थ आस्थितः ॥ ४४ ॥  
  
भ्रमेणाहं विमुक्तोऽस्मि संसारेणालिलोचने ।  
न तुष्टोस्मि न खिन्नोऽस्मि नायमस्मि न चेतरत् ॥ ४५ ॥  
  
अयं दृश्यः कार्यवर्गः । इतरत् कारणम् ॥ ४५ ॥  
  
न स्थूलोऽस्मि न सूक्ष्मोऽस्मि सत्यमस्मि च सुन्दरि ।  
तेजोबिम्बात्प्रयातेन भित्तावपतितेन च ॥ ४६ ॥  
  
सत्यमबाधितवस्तु । तेजोबिम्बात्सूर्यादिमण्डलाद्बहिः प्रयातेन भित्तावपतितेन च   
नभोमात्रविसारिणा प्रकाशेनालोकेन ॥ ४६ ॥  
  
क्षयातिशयमुक्तेन प्रकाशेनास्मि वै समः ।  
शान्तोस्मि साम्यं नेतास्मि स्वस्थोस्मि विगताशयः ॥ ४७ ॥  
  
जगतः सर्वं वैषम्यं निरस्य साम्यं नेतास्मि । विगताशयो निर्मनस्कः ॥ ४७ ॥  
  
परिनिर्वाण एवास्मि सदृशोऽस्मि पतिव्रते ।  
यत्तदस्मि तदेवास्मि वक्तुं शक्नोमि नेतरत् ॥ ४८ ॥  
  
हे पतिव्रते । सतीव्रते इति पाठे सतीनां व्रतमिव व्रतं यस्या इति व्युत्पत्त्या पतिव्रते   
इत्येवार्थः । अथवा सत्यास्तव स्वरूपनिष्ठालक्षणे व्रते सदृशस्तुल्यशीलो   
भर्तास्मीत्यर्थः ॥ ४८ ॥  
  
तरङ्गतरलापाङ्गे गुरुस्त्वं मे नमोऽस्तु ते ।  
प्रसादेन विशालाक्ष्यास्तीर्णोऽस्मि भवसागरात् ॥ ४९ ॥  
  
पुनर्मलं न गृह्णामि शतध्मातसुवर्णवत् ।  
शान्तः स्वस्थो मृदुर्यत्तो वीतरागो निरंशधीः ॥ ५० ॥  
  
शतवारं ध्मातमग्नौ शोधितं यत्सुवर्णं तद्वत् । यत्तः   
स्वरूपनिष्ठायामत्यन्तोद्युक्तः । निरंशा निर्वासना धीर्यस्य ॥ ५० ॥  
  
सर्वातीतः सर्वगश्च खमिवायमहं स्थितः ।  
  
चूडालोवाच ।  
  
एवं स्थिते महासत्त्व प्राणेश हृदयप्रिय ॥ ५१ ॥  
  
किमिदानीं प्रभो ब्रूहि रोचते ते महामते ।  
  
शिखिध्वज उवाच ।  
  
प्रतिषेधं न जानामि न जानाम्यभिवाञ्छितम् ॥ ५२ ॥  
  
इदं न रोचत इति प्रतिषिध्यत इति प्रतिषेधः कर्मणि घञ् । तं न जानामि ॥ ५२ ॥  
  
यदाचरसि तन्वि त्वं कदाचिद्वेद्मि तत्तथा ।  
यद्यन्मतं ते सकलं तथास्त्वविकलं प्रिये ॥ ५३ ॥  
  
कदाचित् व्युत्थानकाले । मतमभिमतम् ॥ ५३ ॥  
  
न किञ्चिदनुसन्धातुं जानाम्यम्बरसुन्दरः ।  
यदेव किञ्चिज्जानासि तदेव कुरु सुन्दरि ॥ ५४ ॥  
  
अम्बरमाकाशमिव निर्लेपौदासीन्यपूर्णतासुन्दरः । जानासि कर्तव्यतयेति शेषः ॥ ५४ ॥  
  
तदेव धारयिष्यामि प्रतिबिम्बं यथा मणिः ।  
चेतसा गलितेष्टेन यथाप्राप्तमनिन्दितम् ॥ ५५ ॥  
  
धारयिष्यामि हृदि सम्मन्तास्मीति यावत् । गलितमिष्टं इच्छा तद्विषयजातं   
यस्मात्तथाविधेन । इष्टग्रहणमनिष्टस्याप्युपलक्षणम् ॥ ५५ ॥  
  
न स्तौमि न च निन्दामि यदिच्छसि तदाचर ।  
  
चूडालोवाच ।  
  
यद्येवं तन्महाबाहो समाकर्णय मन्मतम् ॥ ५६ ॥  
  
आकर्ण्य जीवन्मुक्तात्मंस्तदेवाहर्तुमर्हसि ।  
सर्वत्रैक्यावबोधेन मौर्ख्यक्षयभुवान्विताः ॥ ५७ ॥  
  
आहर्तुमाचरितुम् ॥ ५७ ॥  
  
निरिच्छास्तावदाकाशविशदाः संस्थिता वयम् ।  
यादृगेषणमस्माकं तादृशं तदनेषणम् ॥ ५८ ॥  
  
एषणं राज्यभोगाद्यपेक्षणम् ॥ ५८ ॥  
  
यत्प्राणानैषणे कोऽत्र चिन्मात्रोऽभ्यसते हि कः ।  
तस्मादाद्यन्तमध्येषु ये वयं पुरुषोत्तम ॥ ५९ ॥  
  
तत्रोपपत्तिमाह - यदिति । यद्यस्मात्कारणात्प्राणानां चक्षुरादीनां   
मुख्यप्राणस्य च स्वस्वोचितविषयानेषणे सत्यत्र परमात्मनि कोऽतिशयः । न   
चाज्ञानामिव तत्त्वविदोऽन्तःकरणदेहेन्द्रियादितादात्म्याध्यासोऽस्ति येनेन्द्रियाणां   
विषयभोगाभ्यासेन मालिन्ये आत्मनोऽपि मालिन्यप्रसक्तिः । निष्क्रियासङ्गचिन्मात्रभूतो   
हि तत्त्ववित् को भोगानभ्यसते । न कश्चिदित्यर्थः ।   
अस्यतेर्विकरणपदव्यत्ययश्छान्दसः । तस्मात्प्रारब्धभोगमात्रेण   
तदभ्यासव्यसनमालिन्याप्रसक्तेस्तद्भोगादौ तद्भोगान्ते मध्ये तदन्तराले च वयं   
ये यत्स्वभावास्ते तत्स्वभावा एव प्रारब्धशेषमेकं भोगेन परित्यज्य क्षपयित्वा   
स्थिता न तु किञ्चिदन्यथाभूता अन्ये वा भविष्याम इत्यर्थः ॥ ५९ ॥  
  
शेषमेकं परित्यज्य त एवेमे स्थिता वयम् ।  
राज्येन साम्प्रतेनेमं कालं नीत्वा क्रमेण वै ॥ ६० ॥  
  
इममायुःशेषरूपं कालम् ॥ ६० ॥  
  
विदेहतां प्रयास्यामः प्रभो कालेन केनचित् ।  
  
शिखिध्वज उवाच ।  
  
वयमाद्यन्तमध्येषु कीदृशास्तरले वद ॥ ६१ ॥  
  
तस्मादाद्यन्तमध्येष्वित्यस्यार्थान्तरमपि सम्भावयंस्तं जिज्ञासमानो राजा   
पृच्छति - वयमिति ॥ ६१ ॥  
  
शेषमेकं परित्यज्य तिष्ठामः कथमेव वा ।  
  
चूडालोवाच ।  
  
वयमाद्यन्तमध्येषु राजानो राजसत्तम ॥ ६२ ॥  
  
तदभिप्रायानुसारेणैव चूडालापि तदर्थं वर्णयति - वयमिति ॥ ६२ ॥  
  
मोहमेकं परित्यज्य भवामः पुनरेव ते ।  
स्व एव नगरे राजा भव त्वं स्वासने स्थितः ॥ ६३ ॥  
  
तत्र शेषशब्दस्यार्थान्तरमाह - मोहमिति ॥ ६३ ॥  
  
ललामो ननु कान्तानां महिषी ते भवाम्यहम् ।  
सनृपा मत्तवास्तव्या नृत्यन्नवनवाङ्गना ॥ ६४ ॥  
  
कान्तानामन्तःपुरस्त्रीणां ललामो भूषणभूतो भवामि भविष्यामि । मता हृष्टा   
वास्तव्याः पुरवासिनो यस्याम् । एतदादीनि पुरीविशेषणानि   
मधुमासलतालक्ष्मीसाम्योपपादकानि ॥ ६४ ॥  
  
सपताका ध्वनत्तूर्या पुष्पप्रकरिणी पुरी ।  
लसद्वल्लया समञ्जर्या रणत्पुष्पालिमालया ।  
मधुमासलतालक्ष्म्या चिराद्भवतु सा समा ॥ ६५ ॥  
  
श्रीवसिष्ठ उवाच ।  
  
इति चूडालया प्रोक्तो विहस्य स शिखिध्वजः ।  
प्रोवाच मधुरं वाक्यमक्षुब्धं विगतज्वरः ॥ ६६ ॥  
  
एवं चेत्तद्विशालाक्षि स्वायत्ता नस्त्रिविष्टपे ।  
सिद्धभोगश्रियस्तासु निवसामि न किं प्रिये ॥ ६७ ॥  
  
यदि ते मया सह भोगेच्छास्ति तर्हि इन्द्रेण प्रार्थिता दिव्यभोगा एव भुज्यन्तां किं   
मानुषैरिति राजाह - एवं चेदिति ॥ ६७ ॥  
  
चूडालोवाच ।  
  
न राजन्मम भोगेषु वाञ्छा नापि विभूतिषु ।  
स्वभावस्य वशादेव यथाप्राप्तेन मे स्थितिः ॥ ६८ ॥  
  
न सुखाय मम स्वर्गो न राज्यं नापि च क्रिया ।  
यथास्थितमविक्षुब्धन्न् तिष्ठामि स्वस्थचेष्टिता ॥ ६९ ॥  
  
इदं सुखमिदं नेति मिथुने क्षयमागते ।  
सममेव पदे शान्ते तिष्ठामीह यथासुखम् ॥ ७० ॥  
  
मिथुने द्वन्द्वे ॥ ७० ॥   
  
शिखिध्वज उवाच ।  
  
युक्तमुक्तं विशालाक्षि त्वयैतत्समया धिया ।  
को वार्थः किल राज्यस्य ग्रहे त्यागेऽपि वा भवेत् ॥ ७१ ॥  
  
सुखदुःखदशाचिन्तां त्यक्त्वा विगतमत्सरम् ।  
यथासंस्थानमेवेमौ तिष्ठावः स्वस्थतां गतौ ॥ ७२ ॥  
  
यथासंस्थानं यथास्थितम् ॥ ७२ ॥  
  
इति तत्र कथालापकथनेन तयोर्द्वयोः ।  
कान्तयोश्चिरदम्पत्योर्वासरस्तनुतां ययौ ॥ ७३ ॥  
  
चिरदम्पत्योः प्राचीनजायापत्योः ॥ ७३ ॥  
  
अथोत्थाय दिनाचारं यथाप्राप्तमनिन्दितौ ।  
सोत्कण्ठावप्यनुत्कण्ठौ चक्रतुः कार्यकोविदौ ॥ ७४ ॥  
  
दिनाचारं सायंसन्ध्याम् । सायंसन्ध्यां सभास्करा मित्युक्तेर्दिनाचारता ।   
परस्परेप्सितसम्भोगाय सोत्कण्ठावपि निर्वासनत्वादनुत्कण्ठौ ॥ ७४ ॥  
  
स्वर्गसिद्धिमनादृत्य तस्थतुः पूर्णचेतसौ ।  
एकस्मिन्नेव शयने तैस्तैः प्रणयचेष्टितैः ।  
सा व्यतीयाय रजनी तयोर्जीवद्विमुक्तयोः ॥ ७५ ॥  
  
तद्भोगमोक्षसुखमुत्तमयोः स्वयं समाशंसतोः   
प्रणयवाक्यविलासगर्भम् ।  
उत्कण्ठतां प्रणयिनोर्धियमानयन्ती दीर्घा मुहूर्तवदसौ रजनी जगाम ॥ ७६   
॥  
  
तत्परस्परानुभवसिद्धभोगमोक्षसुखं स्वयं प्रणयवाक्यविलासगर्भं यथा   
स्यात्तथा आशंसतोः कथयतोस्तयोर्धियमुत्कण्ठतां सोत्कण्ठतामानयन्ती   
प्रापयन्ती रजनी दीर्घापि मुहूर्तवज्जगामेत्यर्थः ॥ ७६ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० चू०   
चूडालाप्रकटीकरणं नाम नवोत्तरशततमः सर्गः ॥ १०९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चूडालाप्रकटीकरणं नाम नवोत्तरशततमः सर्गः ॥ १०९ ॥  
  
  
# ११०
दशाधिकशततमः सर्गः ११०  
  
श्रीवसिष्ठ उवाच ।  
  
ततः समुदिते सूर्ये वितमस्यम्बरे स्थिते ।  
समुद्गकादिव जगन्मणौ तस्मिन्विनिर्गते ॥ १ ॥  
  
सहसङ्कल्पसैन्येन गजेन स्वपुरं गतौ ।  
तौ कृत्वा सुचिरं राज्यं विमुक्ताविति वर्ण्यते ॥   
  
समुद्गकात्समुद्गते जगत्प्रकाशकमणाविव समुदिते सूर्ये वितमस्यम्बरे स्थिते सति ॥   
१ ॥  
  
विकसत्यरुणोपान्ते चक्षुषीवाम्बुजाकरे ।  
आचारेष्विव लोकेषु प्रसृतेष्वर्करश्मिषु ॥ २ ॥  
  
जनानामरुणोपान्ते चक्षुषीवाम्बुजाकरे विकसति सति ॥ २ ॥  
  
दम्पती तौ समुत्थाय कृतसन्ध्याक्रमौ स्थितौ ।  
पत्रासने मृदुस्निग्धे कान्तौ काञ्चनकन्दरे ॥ ३ ॥  
  
अथोत्थायात्र चूडाला रत्नकुम्भं पुरःस्थितम् ।  
कान्ता सङ्कल्पयामास पूर्णं सप्ताब्धिवारिभिः ॥ ४ ॥  
  
सप्ताब्धिवारिभिः पूर्णं पुरःस्थितं रत्नकुम्भं राज्याभिषेकाय सङ्कल्पयामास   
॥ ४ ॥  
  
तेन मङ्गलकुम्भेन तं पूर्वाभिमुखं स्थितम् ।  
भार्या भर्तारमेकान्ते स्वराज्येऽभिषिषेच सा ॥ ५ ॥  
  
तं राजानम् ॥ ५ ॥  
  
सङ्कल्पोपगते हैमे स्वभिषिक्तं स्वविष्टरे ।  
स्थितं प्रोवाच तन्वी सा चूडाला देवरूपिणी ॥ ६ ॥  
  
सङ्कल्पमात्रेणोपगते स्वयोग्यविष्टरे सिंहासने ॥ ६ ॥  
  
केवलं मौनमुत्सृज्य तेजः शान्तमिदं प्रभो ।  
अष्टानां लोकपालानां तेजस्त्वं भर्तुमर्हसि ॥ ७ ॥  
  
मौनं मुनियोग्यमिदं शान्तं तेज उत्सृज्य शासनयोग्यमिन्द्रादीनां तेजो   
भर्तुमर्हसि ॥ ७ ॥   
  
चूडालयेति सम्प्रोक्तो वने राजा शिखिध्वजः ।  
वदन्नेवं करोमीति महाराजत्वमाययौ ॥ ८ ॥  
  
  
अथ प्रतीहारपदे तिष्ठन्तीमाह मानिनीम् ।  
अद्य देवीपदे राज्ञीं त्वां करोम्यभिषेकिनीम् ॥ ९ ॥  
  
पट्टाभिषेकाभावात्प्रतीहारपदं द्वारपालस्थानं तत्र विनयात्तिष्ठन्तीम् ।   
देवीपदे कृताभिषेकास्थाने ॥ ९ ॥  
  
इत्युक्त्वा सरसि स्नाप्य महादेवीपदे तथा ।  
अभिषिक्तां नृपः कृत्वा स तामाह निजां प्रियाम् ॥ १० ॥  
  
प्रिये कमलपत्राक्षि क्षणात्सङ्कल्पसम्भवम् ।  
महाविभवमुद्दामं सन्यमाहर्तुमर्हसि ॥ ११ ॥  
  
योगसिद्ध्या तव सत्यसङ्कल्पात्सम्भवम् ।   
भूषणालङ्कारशस्त्रास्त्रादिभिर्महाविभवं बह्वक्षौहिणीपरिमाणैरुद्दामम् ॥ ११   
॥   
  
इति कान्तवचः श्रुत्वा चूडाला वरवर्णिनी ।  
सैन्यं सङ्कल्पयामास प्रावृड्घनमिवोद्भटम् ॥ १२ ॥  
  
सैन्यं ददृशतुस्तत्तौ वाजिवारणसङ्कुलम् ।  
पताकापूरिताकाशं नीरन्ध्रीकृतकाननम् ॥ १३ ॥  
  
नीरन्ध्रीकृतं निरवकाशीकृतं काननं येन ॥ १३ ॥  
  
तूर्यारवध्वनच्छैलगुहागहनकोटरम् ।  
मौलिरत्नमहोद्द्योतविचूर्णिततमःपटम् ॥ १४ ॥  
  
तूर्यारवैः प्रतिध्वनन्तः शैलगुहागहनकोटरा यस्य ॥ १४ ॥  
  
तत्र गन्धद्विपवरे कृतपार्थिवमण्डले ।  
रक्षिते हृष्टसामन्तैरारूढो नृपदम्पती ॥ १५ ॥  
  
यन्मदगन्धमन्ये द्विपा न सहन्ते स गन्धद्विपः ॥ १५ ॥  
  
ततः शिखिध्वजो राजा महिष्या सममिष्टया ।  
पदातिरथसम्बाधं कर्षन्नतिबलो बलम् ॥ १६ ॥  
  
वलं सैन्यम् ॥ १६ ॥  
  
चचालाचलचालिन्या सेनया स ततो वनात् ।  
भिन्दन्निव रसाशैलं वात्ययेवाशु भौमया ॥ १७ ॥  
  
भौमया भूत्थया ॥ १७ ॥   
  
तस्मान्महेन्द्रशैलेन्द्राच्चलितः स महीपतिः ।  
पथि पश्यन्गिरीन्देशान्नदीर्ग्रामान्सजङ्गलान् ॥ १८ ॥  
  
दर्शयन्स्वप्रियायास्तमात्मवृत्तान्तसञ्चयम् ।  
प्रागल्पेनैव कालेन स्वां पुरीं स्वर्गशोभनाम् ॥ १९ ॥  
  
तं प्राक्तनमात्मनः स्वस्य प्राङ्गरान्निर्गतस्य मार्गे जानपदैः सह वृत्तं   
वृत्तान्तसञ्चयम् ॥ १९ ॥  
  
तत्र ते तस्य सामन्तास्तदागमनमादृताः ।  
विविदुर्जयशब्देन निर्जग्मुश्चोदिताशयाः ॥ २० ॥  
  
सामन्तास्तत्तद्देशाधिपत्ये निरूपिता मन्त्रिणः । उदिताशयाः सोत्कण्ठाः ॥ २० ॥   
  
एकतां सम्प्रयातेन तारतूर्यनिनादिना ।  
बलद्वयेन तेनासौ विवेश नगरं नृपः ॥ २१ ॥  
  
लाजपुष्पाञ्जलिव्रातैरावृष्टः पौरयोषिताम् ।  
वणिङ्मार्गमसौ पश्यन्परम्परमनुत्तमम् ॥ २२ ॥  
  
लाजाञ्जलीनां पुष्पाञ्जलीनां च व्रातैः । परम्परमुत्तरोत्तरम् ॥ २२ ॥  
  
पताकाध्वजसम्बाधं मुक्ताजालमनोरमम् ।  
नृत्यगेयपरस्त्रीकं स्वभूमावचलं स्थितम् ॥ २३ ॥  
  
स्वभूमौ स्वस्थाने अचलं कैलासमिवोच्छ्रितं स्थितम् ॥ २३ ॥  
  
प्रविश्याथ गृहं तैस्तैः संयुतं नृपमङ्गलैः ।  
सम्यक्सम्मानयामास प्रणतं प्रकृतिव्रजम् ॥ २४ ॥  
  
तैस्तैर्लोकशास्त्रप्रसिद्धैर्दधिदूर्वाक्षतशङ्खवीणाछत्रचामरादिभिर्नृप##-  
  
पुरोत्सवं भृशं कृत्वा दिनसप्तकमुत्तमम् ।  
अकरोद्राजकार्याणि स्वानि स्वान्तःपुरे नृपः ॥ २५ ॥  
  
अन्तःपुरे स्वानि स्वाभिमतसमाधिभोगादीनि ॥ २५ ॥  
  
दशवर्षसहस्राणि राज्यं कृत्वा महीतले ।  
सहचूडालया राम विरतो देहधारणात् ॥ २६ ॥  
  
देहधारणाद्विरतो विदेहकैवल्यसुखे प्रतिष्ठितोऽभूदित्यर्थः ॥ २६ ॥  
  
देहमुत्सृज्य निर्वाणमस्नेह इव दीपकः ।  
अपुनर्जन्मने राम जगामेति महामतिः ॥ २७ ॥  
  
तदेव स्पष्टमाह - देहमिति । इति अनया प्रागुक्तरीत्या ॥ २७ ॥  
  
दशवर्षसहस्राणि समदृष्टितया तया ।  
राज्यं तयाऽऽरमय्यापि निर्वाणं पदमाप्तवान् ॥ २८ ॥  
  
राज्यं कृत्वा तया चूडालया सह आरमय्य आसमन्तात् क्रीडयित्वापि ॥ २८ ॥  
  
विगतभयविषादो मानमात्सर्यमुक्तः प्रकृतसहजकर्मा   
भुक्तनीरागबुद्धिः ।  
इति समसमदृष्टिर्मृत्युमार्योऽथ जित्वा दशशिशिरसहस्राण्येकराज्यं   
चकार ॥ २९ ॥  
  
भुक्तेषु भोगेषु नीरागा बुद्धिर्यस्य । समेभ्योऽपि समा दृष्टिर्यस्य । स आर्यः   
शिखिध्वज इति वर्णितप्रकारेण बोधेन कामलक्षणं मृत्युं जित्वा   
दशशिशिरर्तूपलक्षितवर्षसहस्राणि जम्बूद्वीपे एकराजस्य भाव ऐकराज्यं चकार ॥   
२९ ॥  
  
भुक्त्वा भोगाननेकान्भुवि सकलमहीपालचूडामणित्वे स्थित्वा वै दीर्घकालं   
परममृतपदं प्राप्तवान्सत्त्वशेषः ।  
एवं रामागतं त्वं प्रकृतमनुसरन्कार्यजातं विशोकस्तिष्ठोत्तिष्ठ   
स्वयन्न् वा प्रसभमनुभवन्भोगमोक्षादिलक्ष्मीः ॥ ३० ॥  
  
पूर्वार्धेन शिखिध्वजस्थितिमनूद्य तां रामाय कर्तव्यतयोत्तरार्धेनोपदिशति ##-  
अनेकान्भोगान्भुक्त्वा अमृतमजरं परं पदं सत्त्वं सन्मात्रं तच्छेषः सन्   
प्राप्तवान् । हे राम त्वमपि आगतं प्रारब्धप्राप्तं प्रकृतं कार्यजातमनुसरन्   
विशोकः समाधौ तिष्ठ । अथवा स्वयं प्रसभं   
भोगमोक्षज्ञानलक्ष्मीरनुसरन्नुत्तिष्ठ व्युत्थितस्तिष्ठ । तव समाधिव्युत्थानयोर्न   
फलभेदोऽस्तीत्यर्थः ॥ ३० ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
शिखिध्वजनिर्वाणं नाम दशोत्तरशततमः सर्गः ॥ ११० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजनिर्वाणं नाम दशोत्तरशततमः सर्गः ॥ ११० ॥  
  
चूडालोपाख्यानं [अस्य शिखिध्वजाख्यानत्वेनापि व्यवहारः ।] समाप्तम् ।   
  
# १११
एकादशाधिकशततमः सर्गः १११  
  
श्रीवसिष्ठ उवाच ।  
  
एतत्ते सर्वमाख्यातं शिखिध्वजकथानकम् ।  
अनेन गच्छन्मार्गेण न कदाचन खिद्यसे ॥ १ ॥  
  
राज्ञ्या राजेव पित्रात्र सर्वस्वं त्याजितः कचः ।  
अन्तेऽहङ्कारसन्त्यागात्पूर्णोऽभूदिति वर्ण्यते ॥   
  
अनेन मार्गेण गच्छन्न खिद्यसे निवृत्तसर्वखेदो भविष्यसि ॥ १ ॥  
  
एतां दृष्टिमवष्टभ्य रागद्वेषविनाशिनीम् ।  
नित्यं नीरागया बुद्ध्या तिष्ठावष्टब्धतत्पदः ॥ २ ॥  
  
बुद्ध्या अवष्टब्धं परमार्थतया दृष्टमवलम्बितं तत्पूर्णानन्दपदं येन ।   
भोगमोक्षमयस्तत्प्रचुरः ॥ २ ॥  
  
यथा शिखिध्वजो राज्यं कृतवानेवमीदृशम् ।  
राम व्यवहरन्राज्ये भोगमोक्षमयो भव ॥ ३ ॥  
  
शिखिध्वजक्रमेणैव यथा बोधमवाप्तवान् ।  
कचो बृहस्पतेः पुत्रस्तथा बुध्यस्व राघव ॥ ४ ॥  
  
शिखिध्वजस्य प्रसिद्धेन सर्वत्यागक्रमेणैव कचोऽपि यथा बोधमवाप्तवांस्तथा   
त्वमपि बुध्यस्व ॥ ४ ॥  
  
श्रीराम उवाच ।  
  
बृहस्पतेर्भगवतः पुत्रोऽसौ भगवान्कचः ।  
यथा प्रबुद्धो भगवन्समासेन तथा वद ॥ ५ ॥  
  
समासेन साकल्येन ॥ ५ ॥   
  
श्रीवसिष्ठ उवाच ।  
  
शृणु राजन्कथां श्रीमाञ्छिखिध्वजवदेव सः ।  
प्रबोधं परमं यातो देवदेशिकजः कचः ॥ ६ ॥  
  
बालभावात्समुत्तीर्णः संसारोत्तरणोन्मुखः ।  
कचः पदपदार्थज्ञो बृहस्पतिमभाषत ॥ ७ ॥  
  
बालभावात्समुत्तीर्णो निर्गतः । यौवनं प्राप्तमात्र इति यावत् । पदपदार्थज्ञः   
सर्वविद्यास्थानेषु निष्णातस्तत्त्वमसिवाक्यगोचरपदपदार्थज्ञश्च ॥ ७ ॥  
  
कच उवाच ।  
  
भगवन्सर्वधर्मज्ञ कथं संसृतिपञ्जरात् ।  
अस्मान्निर्गम्यते ब्रूहि जन्तुना जीवतन्तुना ॥ ८ ॥  
  
जीव एव तन्तुरिव स्वबन्धसहस्रकरो यस्य तथाविधेन जन्तुना मादृशेन ॥ ८ ॥  
  
बृहस्पतिरुवाच ।  
  
अनर्थमकरागारादस्मात्संसारसागरात् ।  
उड्डीयते निरुद्वेगं सर्वत्यागेन पुत्रक ॥ ९ ॥  
  
उड्डीयते शीघ्रं निर्गम्यत इति यावत् । अतिवैराग्यदार्ढ्यात्त्यक्तविषये   
पश्चात्तापोद्वेगरहितं यथा स्यात्तथा कृतेन सर्वत्यागेन ॥ ९ ॥   
  
श्रीवसिष्ठ उवाच ।  
  
इत्याकर्ण्य कचो वाक्यं पितुः परमपावनम् ।  
सर्वमेव परित्यज्य जगामैकान्तकाननम् ॥ १० ॥  
  
बृहस्पतेस्तद्गमनं नोद्वेगाय बभूव ह ।  
संयोगे च वियोगे च महान्तो हि महाशयाः ॥ ११ ॥  
  
महाशयाः मेरुवत्स्थिराशयाः ॥ ११ ॥  
  
अथ वर्षेषु जातेषु त्रिषु पञ्चसु सोऽनघ ।  
पुनः प्राप महारण्ये कस्मिंश्चित्पितरं कचः ॥ १२ ॥  
  
त्रिषु पञ्चसु च वर्षेषु । अष्टस्वित्यर्थः । तच्चित्तपरिपाकतारतम्यं विज्ञाय शेषं   
त्याजयितुमागतं पितरं प्रापेत्यर्थः ॥ १२ ॥   
  
परिपूज्याभिवाद्यैनं समालिङ्गितपुत्रकम् ।  
अपृच्छद्वाक्पतिं भूयः स कचः कान्तया गिरा ॥ १३ ॥  
  
कच उवाच ।  
  
अद्येदमष्टमं वर्षं सर्वत्यागः कृतो मया ।  
तथापि तात विश्रान्तिं नाधिगच्छाम्यनिन्दिताम् ॥ १४ ॥  
  
श्रीवसिष्ठ उवाच ।  
  
एवमार्तवचस्तस्मिन्कचे वदति कानने ।  
सर्वमेव त्यजेत्युक्त्वा वाक्पतिर्दिवमुद्ययौ ॥ १५ ॥  
  
दिवमाकाशम् ॥ १५ ॥  
  
गते तस्मिन्कचो देहाद्वल्कलाद्यप्यथात्यजत् ।  
गतेन्द्वभ्रार्कतारेण शरद्व्योम्ना समोऽभवत् ॥ १६ ॥  
  
गतेन्द्विति । सन्निहितसूर्योदयकालिकशरद्व्योम्नेति यावत् ॥ १६ ॥  
  
पुनर्वर्षत्रयेणैव कस्मिंश्चित्काननान्तरे ।  
तत्याजाम्बुदवर्षादि शरदीव नभस्तलम् ॥ १७ ॥  
  
पुनरित्याद्यर्धमुत्तरश्लोके दूयमानमना इत्यतः प्राग्योज्यम् । कथं च   
शरद्व्योम्ना समोऽभवत्तत्राह - तत्याजेति । क्वचिद्गिरिगुहाश्रयेणाम्बुदवर्षादि   
तत्याज परिजहार ॥ १७ ॥  
  
उपासैको दिगन्तेषु शान्तशून्यवपुः श्वसन् ।  
दूयमानमनाः प्राप तमेव पितरं गुरुम् ॥ १८ ॥  
  
शरदादौ तु क्वचिद्दिगन्तेषूवास । एवं दूयमानमना एष पुनर्वर्षत्रयेण   
कस्मिंश्चित्काननान्तरे तमेव पितरं गुरुमागतं प्राप ॥ १८ ॥   
  
कृतपूजाक्रमो भक्त्या समालिङ्गितपुत्रकम् ।  
अपृच्छत्स कचो भूयः खेदगद्गदया गिरा ॥ १९ ॥  
  
कच उवाच ।  
  
तात सर्वं परित्यक्तं कन्थां वेणुलताद्यपि ।  
तथापि नास्ति विश्रान्तिः स्वपदे किं करोम्यहम् ॥ २० ॥  
  
वेणुलता दण्डः । आदिपदात्कमण्डलुबृस्यजिनाद्यपि ॥ २० ॥   
  
बृहस्पतिरुवाच ।  
  
चित्तं सर्वमिति प्राहुस्तत्त्यक्त्वा पुत्र राजसे ।  
चित्तत्यागं विदुः सर्वत्यागं सर्वविदो जनाः ॥ २१ ॥  
  
श्रीवसिष्ठ उवाच ।  
  
इत्युक्त्वा वाक्पतिः पुत्रं पुप्लुवे तरसा नभः ।  
अन्वियेष कचश्चित्तं परित्यक्तुमखिन्नधीः ॥ २२ ॥  
  
अन्वियेष अन्विष्टवान् ॥ २२ ॥  
  
चिन्तयन्नप्यसौ चित्तं न यदा वेद कानने ।  
तदा सञ्चिन्तयामास धियैव पितरं ययौ ॥ २३ ॥  
  
यदा न वेद न दृष्टवान् । चित्तस्य स्वान्वेषणविशरारुतायाः प्राक् चित्ताख्याने   
प्रपञ्चनादिति भावः । पितरं धिया ययौ । चिन्तितवानिति यावत् ॥ २३ ॥  
  
पदार्थवृन्दं देहादि न चित्तमिति कथ्यते ।  
तदेतत्किं क्व वा व्यर्थं निरागस्कं त्यजाम्यहम् ॥ २४ ॥  
  
ननु त्रिपुरदाहादसुराणामिव देहेन्द्रियविषयत्यागादेव चित्तत्यागः सेत्स्यति तत्राह ##-  
स्यादित्यनिर्णयादनागस्कं चित्तनिलयनापराधशून्यदेहादि व्यर्थं किं त्यजामि ।   
त्यागोऽस्य नोचित इत्यर्थः ॥ २४ ॥  
  
पितुः सकाशं गच्छामि ज्ञातुं चित्तं महारिपुम् ।  
ज्ञात्वा तत्सन्त्यजाम्याशु ततस्तिष्ठामि विज्वरः ॥ २५ ॥  
  
श्रीवसिष्ठ उवाच ।  
  
इति सञ्चिन्त्य स कच उज्जगाम त्रिविष्टपम् ।  
वाक्पतिं प्राप्य सस्नेहं ववन्दे प्रणनाम च ॥ २६ ॥  
  
अपृच्छच्चैनमेकान्ते किं चित्तं भगवन्वद ।  
स्वरूपं ब्रूहि चित्तस्य येन तत्सन्त्यजाम्यहम् ॥ २७ ॥  
  
बृहस्पतिरुवाच ।  
  
चित्तं निजमहङ्कारं विदुश्चित्तविदो जनाः ।  
अन्तर्योऽयमहम्भावो जन्तोस्तच्चित्तमुच्यते ॥ २८ ॥  
  
चित्तविदः साक्षिणा [साक्षिणश्चित्तं पृथक्कृत्येत्यपेक्षितम् (अपेक्षितुः   
अपेक्षैवानपेक्षितात्र यतो यथावस्थमेव सूक्तं सुसङ्गतं चेति वयम् ।)]   
चित्तं पृथक्कृत्य जानन्तो जीवन्मुक्तजनाः ॥ २८ ॥  
  
कच उवाच ।  
  
त्रयस्त्रिंशन्महाकोटिप्रमाणस्य महामते ।  
गुरो गीर्वाणवृन्दस्य कथमेतद्वदेति मे ॥ २९ ॥  
  
हे त्रयस्त्रिंशन्महाकोटिप्रमाणस्य गीर्वाणवृन्दस्य गुरो हे महामते बृहस्पते   
अहम्भाव एव चित्तमित्येतत्कथं तन्मे वद । अहङ्कारस्य लोके आत्मतयैव   
प्रसिद्धेस्तत्त्यागे आत्मत्यागापत्त्या नैराम्यापत्तेरिति भावः ॥ २९ ॥  
  
मन्येऽस्य दुष्करस्त्यागो न सिद्धिमुपगच्छति ।  
कथमेष किल त्यक्तुं शक्यते योगिनां वर ॥ ३० ॥  
  
नाप्यात्मनस्त्यागो वा सम्भवति अहेयस्वभावत्वादित्याशयेनाह - मन्ये इति ॥ ३० ॥  
  
बृहस्पतिरुवाच ।  
    
अपि पुष्पावदलनादपि लोचनमीलनात् ।  
सुकरोऽहङ्कृतेस्त्यागो न क्लेशोऽत्र मनागपि ॥ ३१ ॥  
  
सत्यं तत्साक्ष्यपरिचये तत्त्यागो दुष्करः परिचिते तु साक्षिणि पुष्पावदलनादपि सुकर   
इत्याशयेन बृहस्पतिरुत्तरमाह - अपीति ॥ ३१ ॥  
  
यथैतदेवं तनय तथा शृणु वदामि ते ।  
अज्ञानमात्रसंसिद्धं वस्तु ज्ञानेन नश्यति ॥ ३२ ॥  
  
अज्ञानं शुद्धसाक्ष्यपरिचयलक्षणो मोहस्तन्मात्रसंसिद्धमहङ्कारादिवस्तु ।   
तच्च ज्ञानेन तत्परिचयमात्रेण ॥ ३२ ॥  
  
वस्तुतो नास्त्यहङ्कारः पुत्र मिथ्याभ्रमो यथा ।  
असन्सन्निव सम्पन्नो बालवेतालवत्स्थितः ॥ ३३ ॥  
  
बालकल्पितवेतालवद्वस्तु असन्नेव सन्निव सम्पन्नोऽज्ञदृष्ट्या स्थितः ॥ ३३ ॥  
  
यथा रज्ज्वां भुजङ्गत्वं मरावम्बुमतिर्यथा ।  
मिथ्यावभासः स्फुरति तथा मिथ्याप्यहङ्कृतिः ॥ ३४ ॥  
  
तथाहङ्कृतिरपि मिथ्या स्फुरतीत्यन्वयः ॥ ३४ ॥  
  
असदेव यथा द्वित्वं मोहादिन्दौ विलोक्यते ।  
तथा स्फुरत्यहङ्कारो न सत्यो वाप्यसन्न च ॥ ३५ ॥  
  
न च सदसन्निति शेषः ॥ ३५ ॥  
  
एकमाद्यन्तरहितं चिन्मात्रममलान्तरम् ।  
खादप्यतितरामच्छं विद्यते सर्ववेदनम् ॥ ३६ ॥  
  
सर्वप्रपञ्चमिथ्यात्वे किं विद्यते तदाह - एकमिति । सर्वमिथ्यात्वेऽपि तद्वेदनं   
विद्यते । तदविद्यमानतायाः साधकाभावादेवासिद्धेरिति भावः ॥ ३६ ॥  
  
सर्वत्र सर्वदा सर्वप्रकाशं सर्वजन्तुषु ।  
तदेवैकं कचत्यम्बु विलोलास्वब्धिवीचिषु ॥ ३७ ॥  
  
तदसत्त्वे जगत्प्रथानुपपत्तेरपि तदस्तीत्याह - सर्वत्रेति । अम्ब्विवेति शेषः ॥ ३७ ॥  
  
अत्र कोऽयमहम्भावः कुतो वा कथमुत्थितः ।  
क्वाप्सु जातो रजोराशिः क्वानलादुत्थितं जलम् ॥ ३८ ॥  
  
तत्र दृग्दृश्ययोर्मध्ये अयमहङ्कारः कः कुतो निमित्तात्कथं   
दृग्दृश्यमेलनात्प्रकारान्तरेण वा उत्थितः उभयविलक्षणस्वभावस्यास्योद्भव   
एव दुर्वच इत्याह - क्वेति । रजोराशिः शुष्कपांसुनिचयः ॥ ३८ ॥    
  
अयन्न् सोऽहमिति व्यर्थं प्रत्ययं त्यज पुत्रक ।  
तुच्छं परिमिताकारं दिक्कालविवशीकृतम् ॥ ३९ ॥  
  
अयं देहादिः स पित्रादितो जातोऽहम् । दिक्कालाभ्यां विवशीकृतं   
वृद्ध्यपक्षयादिना परिणमितम् ॥ ३९ ॥  
  
दिक्कालाद्यनवच्छिन्नं स्वच्छं नित्योदितं ततम् ।  
सर्वार्थमयमेकार्थचिन्मात्रममलं भवान् ॥ ४० ॥  
  
तर्ह्यहं कस्तत्राह - दिगिति । सर्वार्थमयं सर्वपदार्थविकारात्मना   
भासमानं वस्तुतस्त्वपारार्थ्यादद्वयत्वाच्चैकार्थम् ॥ ४० ॥  
  
फलकुसुमदलानां सर्वदिक्संस्थितानां रस इव जगतां त्वं संस्थितः   
सर्वदैव ।  
विमलतरचिदात्मा नित्यमेवास्यनन्तः क इव कच तवाहन्निश्चयो भावमूर्तेः ॥   
४१ ॥  
  
सर्वार्थमयमित्यस्य सर्वपदार्थसारभूतमित्यर्थान्तरं सदृष्टान्तं   
दर्शयन्प्रकृतं निगमयति - फलेति । सर्वदिक्षु संस्थितानां फलानां   
कुसुमानां दलानां पर्णानां च कारणीभूतः सारभूतश्च तरोरन्तर्गतो रस इव   
त्वं सर्वजगतां कारणीभूतः सारभूतश्चान्तः सर्वदैव संस्थितो   
विमलतरोऽनन्तश्चिदात्मैव नित्यमसि । हे कच   
भावमूर्तेरखण्डाद्वयसन्मात्रस्वरूपस्य तवायन्न् परिच्छिन्नोऽहन्निश्चयः क   
इव । न कश्चिदित्यर्थः । अथवा सर्वदिक्संस्थितानां   
फलकुसुमादीनामैकरस्यमापन्नो रसो मध्विव सर्वजगतां   
सारभूतनिरतिशयानन्दरूपः संस्थित इत्यर्थः । अतः सर्वदैव त्वमनन्तो   
विगतमायामलश्चिदात्मैवासीत्यादि प्राग्वत् ॥ ४१ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० कचोपाख्याने   
कचप्रबोधो नामैकादशोत्तरशततमः सर्गः ॥ १११ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
कचप्रबोधो नामैकादशोत्तरशततमः सर्गः ॥ १११ ॥  
  
  
# ११२
द्वादशाधिकशततमः सर्गः ११२  
  
श्रीवसिष्ठ उवाच ।  
  
इति प्राप्य परं योगमुपदेशमनुत्तमम् ।  
जीवन्मुक्तो बभूवासौ ततो देवगुरोः सुतः ॥ १ ॥  
  
कचाख्यानप्रबुद्धस्य रामस्य प्रश्नतोऽत्र हि ।  
मिथ्यापुरुषकाख्यानं खरक्षणमुदीर्यते ॥  
  
युज्यते अखण्डैक्येनावधार्यते प्रत्यगात्मा परमात्मना येन स योगस्तं   
तथाविधमुपदेशम् ॥ १ ॥  
  
निर्ममो निरहङ्कारश्छिन्नग्रन्थिः प्रशान्तधीः ।  
कचो यथा स्थितो राम तथा तिष्ठाविकारवान् ॥ २ ॥  
  
तथा त्वमपि तिष्ठ ॥ २ ॥  
  
अहङ्कारमसद्विद्धि मैनमाश्रय मा त्यज ।  
असतः शशशृङ्गस्य किल त्यागग्रहौ कुतः ॥ ३ ॥  
  
मैनमिति । मिथ्यात्वबुद्ध्या उपेक्षणमेव तत्त्यागो न स्वत्वनिवर्तकयत्नसापेक्ष इति   
भावः ॥ ३ ॥  
  
असम्भवत्यहङ्कारे क्व ते मरणजन्मनी ।  
नभःक्षेत्रे तथा व्युप्तं केन सङ्गृह्यते फलम् ॥ ४ ॥  
  
यत्नेन तदनिवारणे कथं मरणजन्मभयनिर्मोक्षस्तत्राह - असम्भवतीति ।   
शत्रन्तेन नञ्समासे सप्तमी । ननु कामकर्मवासनारूपबीजबलान्मरणजन्मनी कुतो   
न स्यातां तत्राह - नभ इति । अहङ्कारक्षेत्रे सत्येव तानि बीजानि प्ररोहन्ति न तु   
तद्बाधे सतीति भावः ॥ ४ ॥  
  
निरंशं शान्तसङ्कल्पं सर्वभावात्मकं ततम् ।  
परमादप्यणोः सूक्ष्मं चिन्मात्रं त्वमनोमयम् ॥ ५ ॥  
  
अहङ्कारे बाधितेऽवशिष्टः कीदृशोऽहं तत्राह - निरंशमिति ॥ ५ ॥  
  
यथाम्भसस्तरङ्गादि यथा हेम्नोऽङ्गदादि च ।  
तदेवातदिवाभासं तथाहम्भावभावितः ॥ ६ ॥  
  
ईदृशोऽहं कथमहम्भावभावितोऽभूवं तत्राह - यथेति । तथा   
अहम्भावभावितोऽप्यन्य इवाभात इत्यर्थः ॥ ६ ॥  
  
अबोधेन जगत्सर्वं मायामयमिव स्थितम् ।  
बोधेन सकलं ब्रह्मरूपं सम्पद्यतेऽनघ ॥ ७ ॥  
  
तत्र को हेतुस्तमाह - अबोधेनेति । तन्निरासेऽपि हेतुमाह - बोधेनेति ॥ ७ ॥  
  
द्वित्वैकत्वमती त्यक्त्वा शेषस्थः सुखितो भव ।  
मा दुःखितो भव व्यर्थं त्वं मिथ्यापुरुषो यथा ॥ ८ ॥  
  
द्वित्वमतिः कार्यदर्शनम् । एकत्वमतिः कारणदर्शनम् । ते द्वे त्यक्त्वा   
उभयानुस्यूतसन्मात्रं परिशेष्य तत्प्रतिष्ठितः सुखितो भवेत्यर्थः । अतद्दर्शने तु   
वक्ष्यमाणपुरुषस्येव दुःखप्राप्तिस्तव दुर्वारेत्याह - मेति ॥ ८ ॥  
  
मायेयमतिदुष्पारा सांसारी गाढतां गता ।  
शरदा मिहिकेवाशु बोधेनायाति तानवम् ॥ ९ ॥  
  
तानवमपक्षयम् ॥ ९ ॥  
  
श्रीराम उवाच ।  
  
परमामागतोऽस्म्यन्तस्तृप्तिं ज्ञानामृतेन ते ।  
अवग्रहभयाक्रान्तः स्वसारेणेव चातकः ॥ १० ॥  
  
अवग्रहो वर्षप्रतिबन्धस्तद्भयेनाक्रान्तश्चातको दैवादागतवृष्ट्यासारेणेव ॥ १०   
॥  
  
अमृतेनेव सिक्तोऽहमन्तर्गच्छामि शीतताम् ।  
उपर्यपि समस्तानां तिष्ठाम्यतुलसम्पदाम् ॥ ११ ॥  
  
अपीति पूर्ववाक्यार्थसमुच्चये । हैरण्यगर्भसम्पदन्तानामतुलसम्पदामुपरि   
निरतिशयानन्दलक्षणे तिष्ठामि ॥ ११ ॥  
  
न तृप्तिमनुगच्छाअमि वचांसि वदतस्तव ।  
ऐन्दवीनां मरीचीनां चकोरस्तृषितो यथा ॥ १२ ॥  
  
तव उक्तीनामास्वादनेनेति शेषः ॥ १२ ॥  
  
तृप्तोऽपि भूयः पृच्छामि त्वां प्रश्नमिममीश्वर ।  
को नाम तृप्तोऽप्यग्रस्तं न पिबत्यमृतासवम् ॥ १३ ॥  
  
ज्ञातव्यतत्त्वस्य सम्यगनुभवात्तृप्तोऽपि । अमृतरूपमासवं पेयम् ॥ १३ ॥  
  
किमुच्यते मुनिश्रेष्ठ मिथ्यापुरुषनामकम् ।  
वस्त्ववस्तु कृतं जगद्वस्तुजातं वदाशु मे ॥ १४ ॥  
  
एवं प्रशंसयोन्मुखीकृतं गुरुं प्रति मा दुःखितो भव व्यर्थं त्वं   
मिथ्यापुरुषो यथेति प्राक्सूचितं मिथ्यापुरुषाख्यानं कौतुकाद्रामः पृच्छति ##-  
कृतं तं वदेत्यर्थः ॥ १४ ॥  
  
श्रीवसिष्ठ उवाच ।  
  
मिथ्यापुरुषबोधाय शृणु राघव शोभनाम् ।  
इमामाख्यायिकां हासजननीं मदुदीरिताम् ॥ १५ ॥  
  
तत्त्वदृशां हासजननीम् ॥ १५ ॥  
  
अस्ति कश्चिन्महाबाहो मायायन्त्रमयः पुमान् ।  
बालपेलवधीमूढो गूढो मौर्ख्येण केवलम् ॥ १६ ॥  
  
बाल इव पेलवया धिया मूढो विक्षिप्तः । मौर्ख्येणाज्ञानेन च गूढः संवृतः   
॥ १६ ॥  
  
स एकान्ते क्वचिज्जातः शून्ये तत्रैव तिष्ठति ।  
केशोण्ड्रकमिव व्योम्नि मृगतृष्णेव वा मरौ ॥ १७ ॥  
  
एकान्ते जनदृष्ट्यगोचरे स्थाने तस्य स्वरूपेणापि मिथ्यात्वमाह -   
केशोण्ड्रकमिवेति ॥ १७ ॥  
  
तस्मादन्यन्न तत्रास्ति यदस्ति च स एव तत् ।  
यच्चान्यत्तत्तदाभासं न च पश्यति दुर्मतिः ॥ १८ ॥  
  
तत्र तदाश्रयस्थाने तस्मान्मिथ्यापुरुषादन्यत्किमपि नास्ति । यत्किञ्चिदस्तीति प्रतीयते   
तत्स एव न तद्व्यतिरिक्तम् । यच्चान्यत्सपश्यति तत्तस्यैव भ्रान्त्याभासमिति स   
एवेत्युक्तिरित्यर्थः । अहमेवेदमदृश्यं सर्वमिति स न पश्यति । यतो दुर्मतिरित्यर्थः   
॥ १८ ॥  
  
सङ्कल्पस्तस्य सञ्जातस्तत्र वृद्धिमुपेयुषः ।  
खस्याहं खमहं खं मे खं रक्षामीति निश्चलः ॥ १९ ॥  
  
खस्याहमुपजीवकः । खं मे उपजीव्यम् । अतः खमेवाहं ईदृशं च   
खमावृत्य रक्षामि ॥ १९ ॥  
  
खं स्थापयित्वा रक्षामि वस्त्विष्टं स्वयमादरात् ।  
इति सञ्चिन्तयन्व्योमरक्षार्थं सोऽकरोद्गृहम् ॥ २० ॥  
  
स्वस्य इष्टं वस्तु खं तत्स्वयन्न् कस्मिंश्चिदुपाधौ स्थापयित्वा   
स्वयमादराद्रक्षामि ॥ २० ॥  
  
तस्य कोशे बबन्धास्थां रक्षितं खं मयेत्यसौ ।  
गृहाकाशेन सन्तुष्टस्ततः स रघुनन्दन ॥ २१ ॥  
  
तस्य गृहस्य कोशे अन्तर्भागे । आस्थां मदीयमिदमेतावत् खमित्यभिमानम् ।   
सन्तुष्टः अभूदिति शेषः ॥ २१ ॥  
  
अथ कालेन तत्तस्य गृहं नाशमुपाययौ ।  
ऋत्वन्तरेणाब्द इव वातेनेव तरङ्गकः ॥ २२ ॥  
  
ऋत्वन्तरेण शरदा ॥ २२ ॥  
  
हा गृहाकाश नष्टं त्वं हा क्व यातमसि क्षणात् ।  
हा हा भग्नमसि स्वच्छमित्येवैतच्छुशोच सः ॥ २३ ॥  
  
एतत् आकाशम् ॥ २३ ॥  
  
इति शोकशतं कृत्वा पुनस्तत्रैव दुर्मतिः ।  
कूपं चक्रे खरक्षार्थं कूपाकाशपरोऽभवत् ॥ २४ ॥  
  
कूपाकाशे परो ममतया आसक्तः ॥ २४ ॥  
  
ततो नाशं स कालेन नीतः कूपोऽपि तस्य वै ।  
कूपाकाशे गते शोकनिमग्नोऽसौ ततोऽभवत् ॥ २५ ॥  
  
नाशं पांसुमृत्तिकादिपूरणेन तिरोभावम् ॥ २५ ॥  
  
कूपाकाशप्रलापान्ते कुम्भं शीघ्रमथाकरोत् ।  
कुम्भाकाशपरो भूत्वा स्वयं निर्वृतिमाययौ ॥ २६ ॥  
  
निर्वृतिं तदभिमानसुखम् ॥ २६ ॥  
  
कुम्भोऽपि तस्य कालेन नाशं नीतो रघूद्वह ।  
यामेव दिशमादत्ते दुर्भगः सा हि नश्यति ॥ २७ ॥  
  
यामेवेति सामान्योक्त्या तदुपपत्तिः ॥ २७ ॥  
  
कुम्भाकाशप्रलापान्ते खरक्षार्थं चकार सः ।  
कुण्डं तथैव तेनासौ कुण्डाकाशपरोऽभवत् ॥ २८ ॥  
  
कुण्डमप्यस्य कालेन केनचिन्नाशमाययौ ।  
तेजसेव तमस्तेन कुण्डाकाशं शुशोच सः ॥ २९ ॥  
  
केनचिद्वनगजमहिषास्कन्दनादिनिमित्तेन ॥ २९ ॥  
  
कुण्डाकाशस्य शोकान्ते खरक्षार्थं चकार सः ।  
चतुःशालं महाशालं तदाकाशमयोऽभवत् ॥ ३० ॥  
  
चतुःशालं चतुर्दिक्षु शाला यस्य तथाविधम् । मध्ये महाशालं सभाकारं   
गृहम् । तदाकाशासक्त्या तदाकाशमयः । स्त्रीमयो जाल्म इतिवत् ॥ ३० ॥  
  
तदप्यस्य जहाराशु कालः कवलितप्रजः ।  
जीर्णपर्णं यथा वातस्ततः शोकपरोऽभवत् ॥ ३१ ॥  
  
स चतुःशालशोकान्ते खरक्षार्थं चकार ह ।  
कुसूलमम्बुदाकारं तदाकाशपरः स्थितः ॥ ३२ ॥  
  
कुसूलं धान्यावपनम् ॥ ३२ ॥  
  
तदप्यस्य जहाराशु कालो वात इवाम्बुदम् ।  
कुसूलनाशशोकेन तेनासौ पर्यतप्यत ॥ ३३ ॥  
  
एवं गृहचतुःशालकुम्भकुण्डसुकूलकैः ।  
तस्यापर्यवसानात्मा कालोऽयमतिवर्तते ॥ ३४ ॥  
  
तस्य मिथ्यापुरुषस्य ॥ ३४ ॥  
  
एवं स्थितः स विवशो गगनं गुहायान्न् गृह्णान्गृहेण गहनेन   
किलात्मबुद्ध्या ।  
दुःखान्तराद्घनतराद्घनदुःखजातमायाति याति च गतागतिसङ्गमूढः ॥   
३५ ॥  
  
उपसंहरति - एवमिति । हे राम स मिथ्यापुरुष एवंरीत्या गृहेण गहनेन   
दुष्प्रवेशेन कूपकुम्भाद्युपाधिना च गगनं गुहायां तत्तद्गर्भे गृह्णन्   
स्थितस्तद्गतागतिसङ्गमूढस्तत्तदभिमानात्तत्तन्निर्माणरक्षणविनाशेषु   
घनतराद्दुःखान्तरादपि घनं दुःखजातमायाति ततो याति निर्गच्छति चेत्यर्थः ॥   
३५ ॥  
  
इत्यार्षे श्रीवासिष्ठमहा० वा० दे० मो० निर्वाणप्रकरणे पू० चू०   
मिथ्यापुरुषोपाख्याने आकाशरक्षणं नाम द्वादशोत्तरशततमः सर्गः ॥ ११२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
आकाशरक्षणं नाम द्वादशोत्तरशततमः सर्गः ॥ ११२ ॥  
  
# ११३
त्रयोदशोत्तरशततमः सर्गः ११३   
  
श्रीराम उवाच ।  
  
मिथ्यानरप्रसङ्गेन किं मायापुरुषः प्रभो ।  
कथितोऽयं त्वया व्योमरक्षणं च किमुच्यते ॥ १ ॥  
  
मिथ्यापुरुषशब्दादेरर्थोऽत्र स्फुटमीर्यते ।  
यथैवाख्यायिकायाश्च तात्पर्यं साम्यवर्णनात् ॥   
  
उत्तानार्थस्योन्मत्तचेष्टाप्रायस्य प्रेक्षावत्स्वसम्भवं मन्यमानो   
मिथ्यापुरुषाख्यायिकाया अन्यापदेशवाक्यवदन्यार्थे तात्पर्यमिति निश्चित्य रामस्तं   
पृच्छति - मिथ्येति । मिथ्यानरप्रसङ्गेन त्वया यो मायापुरुषः कथितः अयं   
किमभिप्रेत्य तत्कृतं व्योमरक्षणं च किमभिप्रेत्योच्यत इत्यर्थः ॥ १ ॥  
  
श्रीवसिष्ठ उवाच ।  
  
शृणु राम यथाभूतमेतत्प्रकटयामि ते ।  
मिथ्यापुरुषवृत्तान्तकथा या कथिताधुना ॥ २ ॥  
  
यथाभूतं यथास्थितम् ॥ २ ॥  
  
मायायन्त्रमयः प्रोक्तो यः पुमान्रघुनन्दन ।  
एनं त्वं तमहङ्कारं विद्धि शून्याम्बरोत्थितम् ॥ ३ ॥  
  
शून्याम्बरं मायाकाशस्तदुत्थितम् ॥ ३ ॥  
  
यस्मिन्नाकाशकोशेऽस्मिन्साधो जगदिदं स्थितम् ।  
तदनन्तमसच्छून्यं सर्गादौ भवति स्वयम् ॥ ४ ॥  
  
सर्गादौ सृष्टेः प्राक् ॥ ४ ॥  
  
अन्तःस्थितसुदुर्लक्ष्यब्रह्म व्योम्नोऽथ शब्दवत् ।  
तस्मादुदेत्यहङ्कारः पूर्वं स्पन्द इवानिलात् ॥ ५ ॥  
  
किं निरधिष्ठानान्मायाकाशादुत्थितं तत्र स्थितं च नेत्याह - अन्तरिति । न   
तन्निरधिष्ठानं किं त्वन्तरधिष्ठानतया स्थितं सुदुर्लक्ष्यं ब्रह्म यस्य   
तथाविधम् । नन्वतीन्द्रियात्कथमहङ्कारादि जगदुत्थितं तत्र दृष्टान्तमाह -   
व्योम्नः शब्दवदिति । अहङ्कारो लिङ्गात्मा स च मायात्मैवेत्यभिप्रेत्य तत्र   
दृष्टान्तान्तरमाह - स्पन्द इवेति ॥ ५ ॥  
  
वृद्धिं यातः स गगने कल्पयत्यात्मतां गतः ।  
अनात्मात्माभिधानेन तेनासौ यतते ततः ॥ ६ ॥  
  
अनात्मैव भ्रान्त्या आत्मतां गतः सन् स्वकारणे गगने वृद्धिं यातः   
कल्पनासहस्रैरिदं मे इष्टमिदमनिष्टमित्यादि कल्पयति । तेन   
कल्पितेनैवाहमित्यात्माभिधानेन असौ इष्टानिष्टप्राप्तिपरिहाराय यतते ॥ ६ ॥  
  
अनात्मात्मैकरक्षार्थं देहान्नानाविधानसौ ।  
भूयोभूयो विनाशेऽपि सृजत्याकुलतां गतः ॥ ७ ॥  
  
तस्यानात्मभूतस्यात्मनो रक्षार्थं प्रवृत्तः पूर्वपूर्वदेहनाशे उत्तरोत्तरं   
नानाविधान्देहान्कामकर्मवासनानुसारेण सृजति ॥ ७ ॥  
  
स एव मायापुरुषो मिथ्यापुरुष एव सः ।  
असदेवोदितो व्यर्थोऽप्यहङ्कारो हि मायया ॥ ८ ॥   
  
सः अहङ्कार एव ॥ ८ ॥  
  
कूपकुण्डचतुःशालकुम्भादीन्देहकानसौ ।  
कृत्वा रक्षित आत्मेति याति तद्व्योम्नि भावनम् ॥ ९ ॥  
  
कूपकुम्भादिशब्दैरप्युच्चावचदेहा एव लक्षणयोक्ता इत्याह - कूपेति । तद्व्योनि   
तदवच्छिन्ने मायामयात्मनि आत्मभावनां याति ॥ ९ ॥  
  
अहङ्कारस्य तस्यास्य नामानीमानि राघव ।  
शृणु यैर्जगदाकारविभ्रमैर्मोहयत्यसौ ॥ १० ॥  
  
क्रियोपाधिभेदनिमित्तयौगिकनामानि । यैर्यैः   
क्रियोपाधिभिर्जगदाकारविभ्रमैरयमहङ्कार आत्मानं मोहयतीत्यर्थः ॥ १० ॥  
  
जीवो बुद्धिर्मनश्चित्तं माया प्रकृतिरित्यपि ।  
सङ्कल्पः कलना कालः कला चेत्यपि विश्रुतैः ॥ ११ ॥  
  
प्राणधारणाज्जीवो   
बाह्यार्थाध्यवसायाद्बुद्धिस्तन्मननान्मनस्तच्चिन्तनाच्चित्तमसत्कल्पनान्माया   
परिणामिस्वभावत्वात्प्रकृतिः सङ्कल्पनात् सङ्कल्पः सङ्कल्पितार्थस्याकलनात्कलना   
तस्य विपरिणामादिनिमित्तत्वात्कालस्तत्रैकदेशभेदकल्पनात्कला चेत्यपि विश्रुतैः   
प्रसिद्धैः ॥ ११ ॥  
  
एवमाद्यैस्तथान्यैश्च नामभिर्बहुतां गतैः ।  
सहस्ररूपोऽहङ्कारः कल्पितार्थैर्विजृम्भते ॥ १२ ॥  
  
आदिपदादुत्पत्तिप्रकरणोक्तमनोनामानि सर्वाण्यपि गृह्यन्ते । अन्यैः कामः सङ्कल्पो   
विचिकित्सा श्रद्धाऽश्रद्धाधृतिरधृतिर्ह्रीर्धीर्भीः   
इत्यादिश्रुतिस्मृत्यादिप्रसिद्धवृत्तिभेदनामभिश्च वृत्तिबाहुल्येन बहुतां गतैः   
॥ १२ ॥  
  
भूताकाशे तते शून्ये जगन्निर्भित्ति निश्चितम् ।  
सुखदुःखान्यनुभवन्मिथ्यैव पुरुषः स्थितः ॥ १३ ॥  
  
तस्मादन्यन्न तत्रास्ति यदस्ति च स एव तदिति यदुक्तं तदनुभवमारोपयति -   
भूतेति । पूर्णे ब्रह्मणि स्वेन प्रथमं शून्यरूपे भूताकाशे तते विस्तृते सति तत्र   
वाय्वादिकल्पनाक्रमेण कल्पितं जगद्गन्धर्वनगरमिव   
निर्भित्तिकुड्याद्यावरणशून्यमेव युक्त्या विमर्शे निश्चितम् । न ह्यच्छिद्रे ब्रह्मणि   
च्छिद्र आकाशः प्रथममुपपद्यते । स च शून्यात्मा अतिविस्तृतोऽचलश्चलनात्मा   
वायुः कथं सम्पद्यते । स च वायुर्नीरूपोऽनुष्णस्तद्विरुद्धस्वभावं तेजः कथं   
सम्पद्यते । तच्चोष्णं दाहस्वभावं कथं तद्विरुद्धशैत्याप्यायनस्वभावं   
वारि सम्पद्यते । तच्च द्रवशोषाकाठिन्यस्वभावं कथं तद्विरुद्धस्वभावं   
पृथिवीभावमापद्यते । अतो निर्भित्त्येव जगदिति निश्चितम् । तत्र च स पुरुषो मिथ्यैव   
सुखदुःखान्यनुभवन् स्थित इत्यर्थः ॥ १३ ॥  
  
यथैव मिथ्यापुरुषो रक्षन्व्योमात्मशङ्कया ।  
घटाकाशादिषु क्लिष्ट एवं मा क्लेशवान्भव ॥ १४ ॥  
  
न च पश्यति दुर्मतिरिति वर्णिताज्ञमिथ्यापुरुषो यथा मिथ्याक्लेशमनुभूय   
स्थितस्तथा त्वं माभूरित्याह - यथैवेति ॥ १४ ॥  
  
आकाशादपि विस्तीर्णः शुद्धः सूक्ष्मः शिवः शुभः ।  
य आत्मा स कथं केन गृह्यते रक्ष्यतेऽथवा ॥ १५ ॥  
  
हृदयाकाशमात्रस्य शरीरक्षयसङ्क्षये ।  
व्यर्थं भूतानि शोचन्ति नष्ट आत्मेति शङ्कया ॥ १६ ॥  
  
शरीरलक्षणस्य क्षयस्यनिवासस्य सङ्क्षये ॥ १६ ॥   
  
घटादिषु प्रणष्टेषु यथाकाशाद्यखण्डितम् ।  
तथा देहेषु नष्टेषु देही नित्यमलेपकः ॥ १७ ॥  
  
शुद्धश्चिन्मात्र आत्मायमाकाशादप्यणोरणुः ।  
स्वानुभूत्यंशमात्रं हि खवद्राम न नश्यति ॥ १८ ॥  
  
स्वानुभूत्यंशः अहङ्कारनिष्कृष्टस्वप्रकाशचित् तावन्मात्रं हि ॥ १८ ॥  
  
न जायते न म्रियते क्वचित्किञ्चित्कदाचन ।  
जगद्विवर्तरूपेण केवलं ब्रह्म जृम्भते ॥ १९ ॥  
  
सत्यमेकं पदं शान्तमादिमध्यान्तवर्जितम् ।  
भावाभावविनिर्मुक्तमिति मत्वा सुखी भव ॥ २० ॥  
  
सर्वापदां निलयमध्रुवमस्वतन्त्रमासन्नपातमविवेकमनार्यमज्ञम् ।  
बोधादहङ्कृतिपदं सकलं विमुच्य शेषे सुबद्धपदमुत्तमतां प्रयासि ॥   
२१ ॥  
  
वर्णितमिथ्यापुरुषरूपमहङ्कारं त्याजयन् परिशिष्टचिन्मात्रे   
स्थैर्योपदेशेनोपसंहरति - सर्वापदामिति । अस्वातन्त्र्यापादकत्वादस्वतन्त्रम् ।   
आसन्नो नरकादिपातो यस्मात्तथाविधं सर्वविवेकविरोधि । अनार्यं   
निन्द्यमहङ्कृतिपदम् । सकलमभिमन्तव्यदेहेन्द्रियविषयलक्षणकलासहितं   
बोधान्मूलोच्छेदेन विमुच्य शेषे निष्कृष्टचिन्मात्रे सुबद्धपदं दृढं   
स्थितश्चेत् सर्वोत्तमतां प्रयासीत्यर्थः ॥ २१ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०   
मिथ्यापुरुषोपाख्यानं नाम त्रयोदशोत्तरशततमः सर्गः ॥ ११३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मिथ्यापुरुषोपाख्यानं नाम त्रयोदशोत्तरशततमः सर्गः ॥ ११३ ॥  
  
# ११४
चतुर्दशाधिकशततमः सर्गः ११४  
  
श्रीवसिष्ठ उवाच ।  
  
परस्माद्ब्रह्मणः पूर्वं मनः प्रथममुत्थितम् ।  
मननात्मकमाभोगि तत्स्थमेव स्थितिं गतम् ॥ १ ॥   
  
विविच्य सदसद्रूपे दृष्टान्तैरिह भूरिशः ।  
असद्रूपनिरासेन सद्रूपे स्थैर्यमीर्यते ॥  
  
जगतः सर्वस्य मनोविकल्पमात्रत्वादविकल्पवस्तुप्रदर्शनेन सुकरो निरास इति   
व्युत्पादयितुं प्रथमं परे ब्रह्मणि मनःकल्पनामाह - परस्मादिति । पूर्वं   
सर्गादिकाले प्रथमं सर्वकल्पनाभ्यः पूर्वं तच्च मनस्तत्र परे ब्रह्मणि   
अपृथक्सत्तया स्थितमेव सत्कल्पनान्तरनिमित्ततया अद्ययावत्स्थितिं गतमित्यर्थः ॥ १   
॥  
  
पुष्पकोश इवामोदो महोर्मिरिव सागरे ।  
रश्मिजालमिवादित्ये मनो ब्रह्मणि राघव ॥ २ ॥  
  
अपृथक्सत्तया स्थितौ दृष्टान्तानाह - पुष्पकोशे इति ॥ २ ॥  
  
तस्यादृश्यात्मतत्त्वस्य विस्मृत्यैव गतं स्थितिम् ।  
नान्यस्मादागतं राम जगद्रज्जुभुजङ्गवत् ॥ ३ ॥  
  
तत्स्थमेवेत्यंशं दृष्टान्तैर्विशदीकृत्य स्थितिं गतमित्यंशं विवृणोति -   
तस्येति । विस्मृत्या अप्रतिसन्धानात्मकेनाज्ञानेनैव सर्वजगत्कल्पनामूलतया   
स्थितिं गतम् ॥ ३ ॥  
  
आदित्यव्यतिरेकेण यो भावयति राघव ।  
रश्मिजालमिदं ह्येतत्तस्यान्यदिव भास्वतः ॥ ४ ॥  
  
तथा च जगत्सन्मात्रादन्यतया भावने अन्यत् सन्मात्रतया विभावने तु सद्रूपं   
ब्रह्मैवेति दृष्टान्तैरुपपादयति - आदित्येत्यादिना । इदं रश्मिजालं य   
आदित्यव्यतिरेकेण भावयति तस्य ह्येतद्भास्वत आदित्यादन्यदिव स्यादित्यन्वयः ॥ ४ ॥  
  
कनकव्यतिरेकेण केयूरं येन भावितम् ।  
केयूरमेव तत्तस्य न तस्य कनकं हि तत् ॥ ५ ॥  
  
न तस्येति । वस्त्वैक्यबुद्धेः केयूरेणैवावरोधादिति भावः ॥ ५ ॥  
  
आदित्याव्यतिरेकेण रश्मयो येन भाविताः ।  
आदित्य एव ते तस्य निर्विकल्पः स उच्यते ॥ ६ ॥  
  
आदित्याव्यतिरेकेण निर्विकल्पो रश्मिभेदविकल्पशून्यः ॥ ६ ॥  
  
सलिलव्यतिरेकेण तरङ्गो येन भावितः ।  
तरङ्गबुद्धिरेवैका स्थिता तस्य न वारिधीः ॥ ७ ॥  
  
कल्पिताकल्पितरूपाभ्यामर्थ इव कल्पनाकल्पनबुद्धिभ्यां पुरुषोऽपि सविकल्पो   
निर्विकल्पश्च भवतीत्याह - सलिलेत्यादिना ॥ ७ ॥   
  
सलिलाव्यतिरेकेण तरङ्गो येन भाव्यते ।  
अम्बुसामान्यताबुद्धिर्निर्विकल्पः स उच्यते ॥ ८ ॥  
  
कनकाव्यतिरेकण केयूरं येन भाव्यते ।  
कनकैकमहाबुद्धिर्निर्विकल्पः स उच्यते ॥ ९ ॥  
  
पावकव्यतिरेकेण ज्वालली येन भाविता ।  
तस्याग्निबुद्धिर्गलति ज्वालाधीरेव तिष्ठति ॥ १० ॥  
  
गलति नोद्भवति ॥ १० ॥  
  
ज्वालाजालाभ्रलेखेव रञ्जिता सा तथा स्थितिः ।  
तामेवास्थां समादत्ते तद्गतान्याकुला मतिः ॥ ११ ॥  
  
कल्पिताकारानुविद्धा बुद्धिस्तत्रैवास्थां बद्ध्वा तन्मूलानि कल्पनान्तराणि च   
करोतीत्याह - ज्वालेति । अभ्रलेखेव ज्वालाजालं ज्वालाजालाभ्रलेखा सेव रञ्जिता ।   
तदाकारतापन्नेति यावत् । स्थितिर्बुद्धिवृत्तिः । तद्गतानि ज्वालाजालगतानि   
चलनोर्ध्वगमनऋजिवक्रतादीनि च आदत्ते कल्पयति ॥ ११ ॥  
  
पावकाव्यतिरेकेण ज्वालाली येन भाव्यते ।  
तस्याग्निबुद्धिरेकास्ति निर्विकल्पः स उच्यते ॥ १२ ॥  
  
यो निर्विकल्पः सुमहान्सोऽसङ्क्षीणमहामतिः ।  
प्राप्तव्यं तेन सम्प्राप्तं नासौ वस्तुषु मज्जति ॥ १३ ॥  
  
निर्विकल्पः उक्तग्राह्यग्राहकद्विविधविकल्परहितः । वस्तुषु वैकल्पिकपदार्थेषु ।   
मज्जति सत्यबुद्ध्या आसज्जते ॥ १३ ॥  
  
नानातामखिलां त्यक्त्वा शुद्धचिन्मात्रकोटरे ।  
संवेद्येन विनिर्मुक्ते संवित्तत्त्वे स्थितो भव ॥ १४ ॥  
  
दृष्टान्ते उपपादितविकल्पत्यागप्रकारं दार्ष्टान्तिके उपदिशति - नानातामिति ।   
कोटरशब्द आन्तरप्रत्यग्वस्तुपरः ॥ १४ ॥  
  
स्वयमेवात्मनैवात्मा शक्तिं सङ्कल्पनामिकाम् ।  
यदा करोति स्फुरता स्पन्दशक्तिमिवानिलः ॥ १५ ॥  
  
स्फुरता स्वप्रकाशेनात्मनैव सङ्कल्पनामिकां शक्तिं यदा करोति तदा मनो   
भवतीति परेणान्वयः ॥ १५ ॥  
  
तदा पृथगिवाभासं सङ्कल्पकलनामयम् ।  
मनो भवति विश्वात्मा भावयन्स्वाकृतिं स्वयम् ॥ १६ ॥  
  
विश्वाकारां स्वाकृतिं भावयन् विश्वात्मा समष्टिमनो भवति ॥ १६ ॥  
  
तत्सङ्कल्पात्मकं चेतो यथेदमखिलं जगत् ।  
सङ्कल्पयति सङ्कल्पैस्तथैव भवति क्षणात् ॥ १७ ॥  
  
तद्विश्वाकारसङ्कल्पात्मकं समष्टिचेतो हिरण्यगर्भात्मकम् ॥ १७ ॥  
  
कीटत्वमब्जजत्वं च मेरुत्वं मरुतां तथा ।  
मनो जीवमहङ्कारबुद्धिचित्तादिनामकम् ॥ १८ ॥  
  
यथा यथा भावयति तदवयुत्य प्रपञ्चयति - कीटत्वमिति ॥ १८ ॥  
  
सङ्कल्पतो द्वितैकत्वमेत्य चेतो जगत्स्थितिम् ।  
तनोति तस्यां तदनु नानातां गच्छति स्वयम् ॥ १९ ॥  
  
सङ्कल्पमयमेवेदं जगदाभोगि दृश्यते ।  
न सत्यं न च मिथ्यैव स्वप्नजालमिवोत्थितम् ॥ २० ॥  
  
मिथ्याशब्दोऽलीकपरः । स्वप्नजालमिवानिर्वचनीयमित्यर्थः ॥ २० ॥  
  
जन्तोर्यथा मनोराज्यं विविधारम्भभासुरम् ।  
ब्राह्मं तथेदं विततं मनोराज्यन्न् विराजते ॥ २१ ॥  
  
ब्रह्मणो हिरण्यगर्भस्येदं ब्राह्मम् ॥ २१ ॥  
  
यथाभूतार्थभावित्वात्तदेतत्प्रविलीयते ।  
परमार्थेन दृष्टं चेत्तदिदं नैव किञ्चन ॥ २२ ॥  
  
मिथ्यात्वादेव तत्त्वज्ञानेन यथास्थितब्रह्मात्मनैव भावित्वान्मायिकरूपेण   
प्रविलीयत इत्याह - यथाभूतेति । तथा च श्रुतिः मनसैवेदमाप्तव्यं नेह   
नानास्ति किञ्चन इति ॥ २२ ॥  
  
दृश्यं त्वपरमार्थेन प्रयाति शतशाखताम् ।  
जलमूर्तितरङ्गादिकलनार्हं परिस्फुरन् ॥ २३ ॥  
  
तत्त्वदर्शनाभावे तर्हि किं भवति तदाह - दृश्यमिति । तदा   
अज्ञातपरमार्थबलेनैव शतशाखतां प्रयाति । यथा अम्बुधिर्जलमेव सन्   
ऊर्मितरङ्गादिकलनार्हं रूपं परिगृह्य स्फुरन् अम्बुधिवपुर्धत्ते तथा   
कर्मसहस्राणि कुर्वन् जनोऽपि अणुचितश्चिदाभासयुक्तस्य मनसः स्पन्दनादृते   
कूटस्थचितोऽपूर्व किन्दिचपि विकारादि न कुरुते । अतस्त्वमपि किञ्चित्तुच्छतरं भेदं   
त्यजन् सन् गमनादिसर्वव्यवहारं कुर्वन्नप्यपूर्वमभिनवं जगद्रूपं   
किञ्चिद्द्वैतरूपं सत्यं न विद्यते किन्तु पूर्वसिद्धं ब्रह्मैव परमार्थसत्यं   
विद्यत इति भावयेति चतुर्थार्धपर्यन्तमन्वयः ॥ २३ ॥   
  
यथाम्बुधिर्वपुर्धत्ते स्वभावेन तथा चितः ।  
कुर्वन्कर्मसहस्राणि ह्यणुचित्स्पन्दनादृते ॥ २४ ॥  
  
नापूर्वं कुरुते किञ्चित्किञ्चिद्भेदमतस्त्यजन् ।  
गच्छन्शृण्वन्स्पृशन्जिघ्रन्वदन्व्यवहरन्स्वपन् ॥ २५ ॥  
  
नापूर्वं विद्यते किञ्चित्सत्यमित्येव भावयन् ।  
यद्यत्करोषि तद्विद्धि चिन्मात्रममलं ततम् ॥ २६ ॥  
  
ब्रह्म प्रबृंहिताकारं तस्मादन्यन्न विद्यते ।  
पदार्थजाते सर्वस्मिन्संवित्सारमये स्थिते ॥ २७ ॥  
  
प्रबृंहिताकारं विवर्तविजृम्भिताकारं तद्बाधविजृम्भिताकारं वा । ब्रह्म   
स्वभावमुक्तं प्रतीचि पर्यवसाययति - पदार्थेत्यादिना ॥ २७ ॥   
  
संविदेवेदमखिलं जगन्नान्यास्ति कल्पना ।  
संवित्स्फुरणमात्रेऽस्मिञ्जगज्जालकनामनि ॥ २८ ॥  
  
इदमन्यदिदं चान्यदिति मिथ्याग्रहः कुतः ।  
सम्भवादखिलाकारेष्वेकस्या एव संविदः ।  
संवेद्यमपि नास्त्येव बन्धमोक्षावतः कथम् ॥ २९ ॥  
  
संवेद्य अपिशब्दात्तन्निदानमपि ॥ २९ ॥  
  
मोक्षोऽयमेष खलु बन्ध इति प्रसह्य चिन्तां निरस्य सकलां विफलाभिमानाम् ।  
मौनी वशी विगतमानमदो महात्मा कुर्वन्स्वकार्यमनहङ्कृतिरेव तिष्ठ ॥   
३० ॥  
  
हे राम अयं मोक्ष एष बन्ध इत्यादिकां विफलाभिमानां सकलां चिन्तां प्रसह्य   
सर्वयत्नेन निरस्य वागादिसर्वेन्द्रियजयान्मौनी वशी विगतमानमदश्च सन् स्वोचितं   
राज्यादिकार्यं कुर्वन्ननहङ्कृतिर्महात्मैव भूत्वा तिष्ठेत्यर्थः ॥ ३० ॥  
  
इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे पू०   
परमार्थोपदेशो नाम चतुर्दशाधिकशततमः सर्गः ॥ ११४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
परमार्थोपदेशो नाम चतुर्दशोत्तरशततमः सर्गः ॥ ११४ ॥  
  
# ११५
पञ्चदशाधिकशततमः सर्गः ११५  
  
श्रीवसिष्ठ उवाच ।  
  
महाकर्ता महाभोक्ता महात्यागी भवानघ ।  
सर्वाः शङ्काः परित्यज्य धैर्यमालम्ब्य शाश्वतम् ॥ १ ॥  
  
महाकर्त्रादिशब्दानां व्याख्याभिरिह शम्भुना ।  
लक्ष्माणि जीवन्मुक्तानां वर्ण्यन्ते भृङ्गिणेऽर्थिने ॥  
  
सर्वाः पुण्यापादिशङ्काः परित्यज्य धैर्यं निर्भयन्न् कूटस्थात्मभाव्यम् ॥ १ ॥  
  
श्रीराम उवाच ।  
  
किमुच्यते महाकर्ता महात्यागी किमुच्यते ।  
किमुच्यते महाभोक्ता सम्यक्कथय मे प्रभो ॥ २ ॥  
  
किंलक्षणं प्राप्तो महाकर्ता उच्यते इति त्रिष्वपि ॥ २ ॥  
  
श्रीवसिष्ठ उवाच ।  
  
एतद्व्रतत्रयं राम पुरा चन्द्रार्धमौलिना ।  
भृङ्गीशाय तु सम्प्रोक्तं येनासौ विज्वरः स्थितः ॥ ३ ॥  
  
अभ्यासकालमपेक्ष्य व्रतत्रयमित्युच्यते फलकाले त्वमानित्य्वादिकमिवेदं   
लक्षणत्रयं सम्पद्यते । असौ भृङ्गीशः ॥ ३ ॥  
  
सुमेरावुत्तरे शृङ्गे पूर्वं शशिकलाधरः ।  
अतिष्ठदग्निसङ्काशे समग्रपरिवारवान् ॥ ४ ॥  
  
तमपृच्छन्महातेजास्तनुविज्ञानवान्स्थितः ।  
भृङ्गीशः प्रणतो राम बद्धाञ्जलिरुमापतिम् ॥ ५ ॥  
  
तनुविज्ञानवान् मन्दात्मज्ञानः । यद्यपि गाणपत्यप्राप्तिकाल एव सार्वज्ञ्यं तेन   
प्राप्तमस्ति तथाप्यात्मज्ञानस्यानितरज्ञानसाधारण्याय भोगासक्त्या   
मान्द्यमारोप्योक्तिः ॥ ५ ॥   
  
भृङ्गीश उवाच ।  
  
भगवन्देवदेवेश सर्वज्ञ परमेश्वर ।  
यदहं परिपृच्छामि कृपया तद्वदाशु मे ॥ ६ ॥  
  
संसाररचनां नाथ तरङ्गतरलामिमाम् ।  
अवलोक्य विमुह्ह्यामि तत्त्वविश्रान्तिवर्जितः ॥ ७ ॥  
  
तरङ्गतरलां नश्वरीम् । ज्ञातेऽपि तत्त्वे भोगासक्त्या विश्रान्तिवर्जितः ॥ ७ ॥  
  
कमन्तर्निश्चयं कान्तमुररीकृत्य सुस्थितम् ।  
अस्मिञ्जगज्जीर्णगृहे तिष्ठामि विगतज्वरम् ॥ ८ ॥  
  
कान्तं विश्रान्तिसुखरम्यम् । तिष्ठामि तिष्ठेयम् ॥ ८ ॥  
  
ईश्वर उवाच ।  
    
सर्वाः शङ्काः परित्यज्य धैर्यमालम्ब्य शाश्वतम् ।  
महाभोक्ता महाकर्ता महात्यागी भवानघ ॥ ९ ॥  
  
भृङ्गीश उवाच ।  
    
किमुच्यते महाकर्ता महाभोक्ता किमुच्यते ।  
किमुच्यते महात्यागी सम्यक्कथय मे प्रभो ॥ १० ॥  
    
  
ईश्वर उवाच ।  
  
धर्माधर्मौ महाभाग शङ्काविरहिताक्षयः ।  
यः करोति यथाप्राप्तौ महाकर्ता स उच्यते ॥ ११ ॥  
  
तत्र सर्वाः शङ्काः परित्यज्य इत्यंशं विवृणोति - धर्माधर्माविति ।   
अकर्त्रभोक्त्रात्मनिश्चयात् कर्तृत्वादिशङ्काविरहिताकृतिः । हत्वापि स इमाṁल्लोकान्   
इतिवज्ज्ञानप्रभावोक्तिरियं न तु यथेष्टाचरणाभ्यनुज्ञेति बोध्यम् ॥ ११ ॥  
  
रागद्वेषौ सुखं दुःखं धर्माधर्मौ फलाफले ।  
यः करोत्यनपेक्षेण महाकर्ता स उच्यते ॥ १२ ॥  
  
रागद्वेषादिपदैस्तद्व्यञ्जकचेष्टा उच्यन्ते । फलाफले इष्टानिष्टे योऽनपेक्षेण   
निष्कामेन मनसा लोकसङ्ग्रहमात्रप्रयोजनेन करोति ॥ १२ ॥  
  
मौनवान्निरहम्भावो निर्मलो मुक्तमत्सरः ।  
यः करोति गतोद्वेगं महाकर्ता स उच्यते ॥ १३ ॥  
  
मौनं मुनिकर्म मननयोगादि । गत उद्वेगः फलासिद्ध्यन्यथात्वप्रयुक्त उद्वेगो   
यस्मिन्कर्मणि ॥ १३ ॥  
  
शुभाशुभेषु कार्येषु धर्माधर्मैः कुशङ्कया ।  
मतिर्न लिप्यते यस्य महाकर्ता स उच्यते ॥ १४ ॥  
  
दैवात्सम्पन्नेष्वश्वमेधकलञ्जभक्षणादिकार्येषु धार्मिकोऽहं पापोऽहमिति वा   
कुशङ्कया कल्पितैर्धर्माधर्मैः ॥ १४ ॥  
  
सर्वत्र विगतस्नेहो यः साक्षिवदवस्थितः ।  
निरिच्छं वर्तते कार्ये महाकर्ता स उच्यते ॥ १५ ॥  
  
उद्वेगानन्दरहितः समया स्वच्छया धिया ।  
न शोचते यो नोदेति महाकर्ता स उच्यते ॥ १६ ॥  
  
शोकनिमित्तेषु न शोचते उदयनिमित्तेषु च नोदेति ॥ १६ ॥  
  
यथार्थकाले मतिमानसंसक्तमना मुनिः ।  
कार्यानुरूपवृत्तस्थो महाकर्ता स उच्यते ॥ १७ ॥  
  
प्रारब्धोपनीतयथोचितप्रयोजनकाले   
कार्यानुरूपवृत्तस्थस्तत्प्रयोजनानुकूलचेष्टावान् ॥ १७ ॥  
  
उदासीनः कर्तृतां च कर्माकर्माचरंश्च यः ।  
समं यात्यन्तरत्यन्तं महाकर्ता स उच्यते ॥ १८ ॥  
  
कर्माकर्म विहितनिषिद्धकर्मणी स्वयं दैवाच्चरंस्तत्कर्तृतामन्यप्रेरणेन   
हेतुकर्तृतामापद्यमानश्चान्तर्मनस्यकर्त्रात्मदृढनिश्चयेनोभयत्र यः   
समं भावं याति ॥ १८ ॥  
  
स्वभावेनैव यः शान्तः समतां न जहाति वै ।  
शुभाशुभं ह्याचरन्यो महाकर्ता स उच्यते ॥ १९ ॥  
  
यो मित्रेषु शुभममित्रेष्वशुभमाचरन्नपि समतां न जहाति । हि यस्माद्धेतोर्यः   
स्वभावेनैव शान्तः । न ह्यस्य चन्द्राह्लादकतासदृशः स्वभावोऽन्यथा   
भवतीत्यर्थः ॥ १९ ॥  
  
जन्मस्थितिविनाशेषु सोदयास्तमयेषु च ।  
सममेव मनो यस्य महाकर्ता स उच्यते ॥ २० ॥  
  
जन्मादिषु पञ्चसु भावविकारेषु उदयो वृद्धिरस्तमयोऽपक्षयस्तत्सहितेषु शरीरेषु   
निर्विकारसन्मात्रात्मदर्शनात्सममेव मनो यस्य ॥ २० ॥  
  
न किञ्चन द्वेष्टि तथा न किञ्चिदभिकाङ्क्षति ।  
भुङ्क्ते च प्रकृतं सर्वं महाभोक्ता स उच्यते ॥ २१ ॥  
  
महाभोक्तुर्लक्षणान्याह - न किञ्चिदित्यादिना । प्रकृतं प्रस्तुतं   
प्रारब्धोपनीतम् ॥ २१ ॥  
  
नादत्तेऽप्याददानश्च नाचरत्याचरन्नपि ।  
भुञ्जानोऽपि न यो भुङ्क्ते महाभोक्ता स उच्यते ॥ २२ ॥  
  
इन्द्रियैर्विषयानाददानोऽप्यद्वयासङ्गपूर्णात्मप्रतिष्ठत्वान्नादत्ते । हस्तपादादिना   
आदानगमनाद्याचरन्नपि निष्क्रियात्मबुद्ध्या नाचरति ।   
एवमशनायाद्यतीतन्नित्यतृप्तात्मदर्शनान्नभुङ्क्ते ॥ २२ ॥  
  
साक्षिवत्सकलं लोकव्यवहारमखिन्नधीः ।  
पश्यत्यपगतेच्छं यो महाभोक्ता स उच्यते ॥ २३ ॥  
  
उदासीनः साक्षाद्द्रष्टा साक्षी तद्वत् ॥ २३ ॥  
  
सुखैर्दुःखैः क्रियायोगैर्भावाभावैर्भ्रमप्रदैः ।  
यस्य नोत्क्रामति मतिर्महाभोक्ता स उच्यते ॥ २४ ॥  
  
जयापजयादिक्रियायोगैः । भावाभावैर्लाभव्ययैः । भ्रमा विक्षेपास्तत्प्रदैः ।   
नोत्क्रामति न विक्षिपति ॥ २४ ॥  
  
जरा मरणमापच्च राज्यं दारिद्र्यमेव च ।  
रम्यमित्येव यो वेत्ति महाभोक्ता स उच्यते ॥ २५ ॥  
  
रम्यं ब्रह्मदृष्ट्या रम्यम् । यथा स्वर्णमयो व्याघ्रो रम्यस्वर्णदृष्ट्या   
रम्यस्तथेति भावः ॥ २५ ॥  
  
महान्ति सुखदुःखानि यः पयांसीव सागरः ।  
समं समुपगृह्णाति महाभोक्ता स उच्यते ॥ २६ ॥  
  
समं तुल्यवृत्त्या भोगाय समुपगृह्णाति ॥ २६ ॥  
  
अहिंसा समता तुष्टिश्चन्द्रबिम्बादिवांशवः ।  
नोप यस्माच्चोपयाता महाभोक्ता स उच्यते ॥ २७ ॥  
  
यस्मादुपयाता नोपयाताः । चकारः प्रागुक्तगुणकदम्बसमुच्चयार्थः ॥ २७ ॥  
  
कट्वम्ललवणं तिक्तममृष्टं मृष्टमुत्तमम् ।  
अधमं योऽत्ति साम्येन महाभोक्ता स उच्यते ॥ २८ ॥  
  
अधमं अस्वादु निकृष्टमप्यन्नम् ॥ २८ ॥  
  
सरसं नीरसं चैव सुरतं विरतं तथा ।  
यः पश्यति समं सौम्यो महाभोक्ता स उच्यते ॥ २९ ॥  
  
विरतं रतिविघातम् ॥ २९ ॥  
  
क्षारे खण्डप्रकारे च शुभे वाप्यशुभे तथा ।  
समता सुस्थिरा यस्य महाभोक्ता स उच्यते ॥ ३० ॥  
  
खण्डप्रकारे शर्करापरिष्कृतभक्ष्यभेदे ॥ ३० ॥  
  
इदं भोज्यमभोज्यन्न् चेत्येवं त्यक्त्वा विकल्पितम् ।  
गताभिलाषं यो भुङ्क्ते महाभोक्ता स उच्यते ॥ ३१ ॥  
  
अभोज्यन्न् भोक्तुमशक्यम् अस्वादुतिक्तादि । विकल्पितं विकल्पनम् ॥ ३१ ॥  
  
आपदं सम्पदं मोहमानन्दमपरं परम् ।  
यो भुङ्क्ते समया बुद्ध्या महाभोक्ता स उच्यते ॥ ३२ ॥  
  
अपरममृष्टं कोद्रवान्नकदाच्छादनादि । परं उत्कृष्टं   
दिव्यान्नाच्छादनादि ॥ ३२ ॥  
  
धर्माधर्मौ सुखं दुःखं तथा मरणजन्मनी ।  
धिया येनेति सन्त्यक्तं महात्यागी स उच्यते ॥ ३३ ॥  
  
इति प्रागुक्तलक्षणया । धिया निरतिशयानन्दपूर्णाद्वयात्मधियामिथ्येति सन्त्यक्तमिति   
वा ॥ ३३ ॥  
  
सर्वेच्छाः सकलाः शङ्काः सर्वेहाः सर्वनिश्चयाः ।  
धिया येन परित्यक्ता महात्यागी स उच्यते ॥ ३४ ॥  
  
सर्वा ईहा वाङ्मनःकाय । चेष्टाः । धिया विषयबाधादेव परितस्त्यक्ताः ॥ ३४ ॥  
  
देहस्य मनसो दुःखैरिन्द्रियाणां मनःस्थितेः ।  
नूनं येनोज्झिता सत्ता महात्यागी स उच्यते ॥ ३५ ॥  
  
देहादीनां सत्ता तत्तद्दुःखैः सह येन मिथ्यात्वबुद्ध्या उज्झिता त्यक्ता ॥ ३५ ॥  
  
न मे देहो न जन्मापि युक्तायुक्ते न कर्मणी ।  
इति निश्चयवानन्तर्महात्यागी स उच्यते ॥ ३६ ॥  
  
युक्तायुक्ते विहितनिषिद्धे इष्टानिष्टाचरणरूपे वा ॥ ३६ ॥  
  
येन धर्ममधर्मं च मनोमननमीहितम् ।  
सर्वमन्तः परित्यक्तं महात्यागी स उच्यते ॥ ३७ ॥  
  
धर्ममधर्मं च शारीरम् । मनोमननं मानसम् । ईहितं वागादि चेष्टितम् ॥ ३७ ॥  
  
यावती दृश्यकलना सकलेयं विलोक्यते ।  
सा येन सुष्ठु सन्त्यक्ता महात्यागी स उच्यते ॥ ३८ ॥  
  
सुष्ठु सम्यग्दर्शनेन बाधात्सन्त्यक्ता ॥ ३८ ॥  
  
इत्युक्तं देवदेवेन भृङ्गीशाय पुनानघ ।  
एतां दृष्टिमवष्टभ्य तिष्ठ राम गतज्वरः ॥ ३९ ॥  
  
उपसंहरति - इतीति ॥ ३९ ॥  
  
नित्योदितं विमलरूपमनन्तमाद्यं ब्रह्मास्ति नेतरकलाकलनं हि किञ्चित् ।  
इत्येव भावय निरञ्जनतामुपेतो निर्वाणमेहि सकलामलशान्तवृत्तिः ॥ ४० ॥  
  
यया भावनया महाकर्ता च महाभोक्ता महात्यागी वाऽनायासेन भवति तां   
भावनां रामायोपदिशति - न्नित्योदितमिति । हे राम त्वं   
देहादिपञ्चकोशानामवस्थात्रयस्य च निरासेन निरञ्जनतामुपेतः सन् परिशिष्टं   
नित्योदितं विमलात्मरूपं ब्रह्मैवास्ति किञ्चित्तदितरकल्पनाकलनं नास्तीत्येव   
भावय । एवं सदा भावयंस्तद्भावाभिव्यक्त्या कलनामलेभ्यः शान्ता वृत्तयो   
यस्य तथाविधः सन्निर्वाणमेहि प्राप्नुहीत्यर्थः ॥ ४० ॥  
  
अनामयं ब्रह्म समस्तकल्प कार्यैकबीजं परमात्मरूपम् ।  
बृहच्च तद्बृंहितसर्वभावं खमस्ति भातीह यदङ्ग कि।चित् ॥ ४१ ॥  
  
हे अङ्ग इह संसारे यत्किञ्चिद्भाति तत्समस्तेषु कल्पेषु द्विपरार्धावधिकालावयवेषु   
प्रसिद्धानां सर्वकार्याणामेकबीजं मूलकारणभूतमनामयं स्वयन्न्   
जन्मादिविकारामयशून्यं परमात्मरूपं ब्रह्मैव । तच्च   
बृहत्सर्गभेदैर्बृंहितसर्वभावविकल्पमपि खमाकाशमेवास्ति ।   
सर्वविकल्पशून्यमेवेत्यर्थः ॥ ४१ ॥  
  
अन्यत्क्वचित्किञ्चिदिदं कदाचिन्न सम्भवत्येव सदप्यसच्च ।  
इत्येव साधो दृढनिश्चयोऽन्तः स्थित्वा गताशङ्कविलासमास्स्व ॥ ४२ ॥  
  
यतः क्वचित्किञ्चिदपि सत् स्थूलमसत् सूक्ष्मं अपिशब्दात्कारणं च   
सदेकरसाद्ब्रह्मणोऽन्यन्न सम्भवत्येव । सतः पृथक्त्वे असत्त्वापत्तेः अपृथक्त्वे   
सदैकरस्यापत्तेः प्रकारान्तरस्य च सम्भावनायोगादिति भावः । हे साधो अतस्त्वं   
सद्ब्रह्मैवाहमित्येवान्तर्दृढनिश्चयः सन् प्रथमं समाध्यभ्यासबलेन   
स्थित्वा सप्तमभूमिकां क्रमेणाधिरुह्य गताशङ्कविलासं तथैवास्स्वेत्यर्थः ॥   
४२ ॥  
  
अन्तर्मुखः सन्सततं समस्तं कुर्वन्बहिष्ठं खलु कार्यजातम् ।  
न खेदमायासि कदाचिदेव निराकृताहङ्कृतितामुपैषि ॥ ४३ ॥  
  
हे साधो त्वं यदि अन्तर्मुखः सन्निराकृताहङ्कृतितामुपैषि सदा बहिष्ठं   
समस्तं कार्यजातं कुर्वन्नपि कदाचिदपि खेदं नायास्येवेत्यन्वयः ॥ ४३ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
व्रतत्रयनिरूपणं नाम पञ्चदशाधिकशततमः सर्गः ॥ ११५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
व्रतत्रयनिरूपणं नाम पञ्चदशोत्तरशततमः सर्गः ॥ ११५ ॥  
  
# ११६
षोडशाधिकशततमः सर्गः ११६   
  
श्रीराम उवाच ।  
  
भगवन्सर्वधर्मज्ञ चित्तेऽहङ्कारनामनि ।  
गलिते वा गलद्रूपे लिङ्गं सत्त्वस्य किं भवेत् ॥ १ ॥  
  
चित्तस्य गलतो नित्यं चतुर्थादिषु भूमिषु ।  
गलितस्य च लक्ष्माणि वर्ण्यन्तेऽत्र पुमाश्रयात् ॥   
  
सत्त्वस्य क्षीणवासनस्य मनसो लिङ्गं लक्षणम् ॥ १ ॥  
  
श्रीवसिष्ठ उवाच ।  
  
बलादपि हि सञ्जाता न लिम्पन्त्याशयं सितम् ।  
लोभमोहादयो दोषाः पयांसीव सरोरुहम् ॥ २ ॥  
  
एवं पृष्टो वसिष्ठः प्रथमं लोभमोहादिदोषक्षय एव मुख्यं   
तल्लक्षणमित्याह - बलादिति । सञ्जाताः सञ्जनिताः । परीक्षाद्यर्थं परेण   
बलादपि सम्पादिता इत्यर्थः । सितं शुद्धं शुभ्रं च ॥ २ ॥  
  
मुदिताद्याः श्रियो वक्त्रं न मुञ्चन्ति कदाचन ।  
गलत्यहङ्कारमये चित्ते गलति दुष्कृते ॥ ३ ॥  
  
सदा मुखप्रसन्नतादिरपि तल्लक्षणमित्याह - मुदिताद्या इति । दुष्कृते   
विषादहेतौ पापे ज्ञानाग्निना गलति सति ॥ ३ ॥  
  
वासनाग्रन्थयश्छिन्ना इव त्रुट्यन्त्यलं शनैः ।  
कोपस्तानवमायाति मोहो मान्द्यं हि गच्छति ॥ ४ ॥  
  
उक्तं प्रपञ्चयन् लक्षणान्तराण्यप्याह - वासनेत्यादिना ॥ ४ ॥  
  
कामः क्लमं गच्छति च लोभः क्वापि पलायते ।  
नोल्लसन्तीन्द्रियाण्युच्चैः खेदः स्फुरति नोच्चकैः ॥ ५ ॥  
  
न दुःकान्यपबृंहन्ति न वल्गन्ति सुखानि च ।  
सर्वत्र समतोदेति हृदि शैत्यप्रदायिनी ॥ ६ ॥  
  
शैत्यं तापनिवृत्तिस्तत्प्रदायिनी ॥ ६ ॥  
  
सुखदुःखादयस्त्वेते दृश्यन्ते यदि वा मुखे ।  
दृश्यन्त एव तुच्छत्वान्नानुलिम्पन्ति ते मनः ॥ ७ ॥  
  
ननु ज्ञानिनामपि कदाचिन्मुखे सुखदुःखादिलिङ्गानि प्रसादमालिन्यादीनि   
दृश्यन्ते यथा प्राक्कुम्भस्य दुर्वासःशापश्रवणे शिखिध्वजस्य यथा वा   
विश्वामित्रेण हरिश्चन्द्रच्छलने पुत्रघातेन च वसिष्ठस्य । तत्कथं मुदिताद्याः   
श्रियो वक्त्रं न मुञ्चन्तीति लक्षणं घटते तत्राह - सुखदुःखादय इति ।   
भोजकप्रारब्धप्राबल्येन दुःखतल्लिङ्गमालिन्याभासयोः   
कदाचिदुदयेऽप्युत्तरक्षणे मिथ्यात्वबुद्धिबाधितत्वान्न तयोस्तच्चित्तलेपकत्वमिति न   
स्वाभाविकसुखादिप्रसादविघात इत्यर्थः ॥ ७ ॥  
  
चित्ते गलति गीर्वाणगणस्य स्पृहणीयताम् ।  
साधुर्गच्छत्युदेत्यस्य समता शीतचन्द्रिका ॥ ८ ॥  
  
उपशान्तं च कान्तं च सेव्यमप्रतिरोधि च ।  
निभृतं चोर्जितं स्वच्छं वहतीत्थं महद्वपुः ॥ ९ ॥  
  
अप्रतिरोधि परेष्टाविघाति । निभृतं विनीतम् ॥ ९ ॥  
  
भावाभावविरुद्धोऽपि विचित्रोऽपि महानपि ।  
नानन्दाय न खेदाय सतां संसृतिविभ्रमः ॥ १० ॥  
  
भावैर्विभवैरभावैर्दारिद्र्यैर्विरुद्धो विषमोऽपि । सतां गलिताहङ्काराणाम् ॥ १० ॥  
  
बुद्ध्यालोकेन साध्येऽस्मिन्वस्तुन्यस्तमितापदि ।  
प्रवर्तते न यो मोहात्तं धिगस्तु नराधमम् ॥ ११ ॥  
  
इदानीमात्मलाभस्यातिसुलभतां दर्शयंस्तदर्थमप्रवृत्तान्निन्दन्नुपसंहरति   
- बुद्ध्यालोकेनेति । बुद्धिलक्षणेनालोकेन प्रकाशेन । अथवा प्रत्यक्प्रवणया   
बुद्ध्या आलोकनमालोकस्तावन्मात्रेण साध्ये लभ्ये अस्तमिता आपदो यस्मिन् लब्धे सति   
तथाविधे परमात्मवस्तुनि यो न प्रवर्तते तं धिगस्त्वित्यर्थः ॥ ११ ॥  
  
विश्रान्तिमाप्तुमुचितां चिरमङ्ग दुःखरत्नाकरं जननसागरमुत्तितीर्षोः ।  
कोऽहं कथं जगदिदं च परं च किं स्यात्किं भोगकैरिति मतिः   
परमोऽभ्युपायः ॥ १२ ॥  
  
तत्प्रवृत्तौ तर्हि कः प्रथममुपाय इति चेद्विवेकवैराग्ये एवेत्याह - विश्रान्तिमिति ।   
हे अङ्ग दुःखरत्नानामाकरभूतं जननमरणोपलक्षितं   
संसारसागरमुत्तितीर्षोरुत्तरितुमिच्छोः पुरुषस्य तत्पारे निरतिशयानन्दात्मनि   
चिरमुचितां विश्रान्तिं प्राप्तुमहं क इदं जगच्च किं परमात्मतत्त्वं च किं   
कीदृशं स्यात् भोगकैस्तुच्छैश्च किं स्यादिति निरन्तराभ्यस्ता विचारवैराग्यात्मिका   
मतिरेव प्रथमोऽभिमत उपायोऽभ्युपायः । तस्मात्तमेवाश्रयेदित्यर्थः ॥ १२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
गलितचित्तलक्षणकथनं नाम षोडशाधिकशततमः सर्गः ॥ ११६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
गलितचित्तलक्षणकथनं नाम षोडशोत्तरशततमः सर्गः ॥ ११६ ॥  
  
# ११७
सप्तदशाधिकशततमः सर्गः ११७  
  
श्रीवसिष्ठ उवाच ।  
  
भवतामादिपुरुष इक्ष्वाकुर्नाम भूपतिः ।  
इक्ष्वाकुवंऽसप्रभव यथा मुक्तस्तथा शृणु ॥ १ ॥  
  
कोऽहं कथं जगदिति विचारेऽत्र निदर्शनम् ।  
इक्ष्वाकोर्मनुना प्रोक्तो विवेकः सम्प्रकीर्त्यते ॥   
  
आदिपुरुषो मूलपुरुषो यथा । यादृशविचारेण मुक्तः प्रागुक्तपदे विश्रान्तस्तथा   
तं विचारं शृण्वित्यर्थः ॥ १ ॥  
  
इक्ष्वाकुर्नाम भूपालः स्वराज्यं परिपालयन् ।  
कदाचिदेकान्तगतो मनसा समचिन्तयत् ॥ २ ॥  
  
जरामरणसङ्क्षोभसुखदुःखभ्रमस्थितेः ।  
अस्य दृश्यप्रपञ्चस्य को हेतुः स्यादिति स्वयम् ॥ ३ ॥  
  
इति स्वयन्न् समचिन्तयदिति पूर्वेणान्वयः ॥ ३ ॥  
  
जगतो न विवेदासौ कारणं चिन्तयन्नपि ।  
अथैकदा पृच्छदसौ ब्रह्मलोकागतं मनुम् ॥ ४ ॥  
  
न विवेद विवेकेन वेद । ब्रह्मलोकादगतं मनुं स्वपितरम् ॥ ४ ॥  
  
पूजितं स्वसभासंस्थं भगवन्तं प्रजापतिम् ।  
  
इक्ष्वाकुरुवाच ।  
  
मां योजयति धार्ष्ट्येन भगवन्करुणानिधे ॥ ५ ॥  
  
तत्र प्रथमं मनुं प्रार्थनयाभिमुखीकरोति - मामिति ॥ ५ ॥  
  
भवत्प्रसाद एवायं भवन्तं प्रष्टुमञ्जसा ।  
कुतः सर्गोऽयमायातः स्वरूपं चास्य कीदृशम् ॥ ६ ॥  
  
प्रष्टव्यांशं दर्शयति - कुत इत्यादिना ॥ ६ ॥  
  
कियदेतज्जगत्कस्य कदा केनेति कथ्यते ।  
अहं कथं च विषमादस्मात्संसृतिविभ्रमात् ॥ ७ ॥  
  
सङ्ख्यया परिमाणतश्च कियत् । कस्य भोक्तुः स्वामिनश्च । कदा केन रचितमिति   
श्रुत्यादिभिः कथ्यते । अनेन   
श्रुत्यादिप्रमाणमूलमुपदेशपरम्परासम्प्रदायागतमेव त्वया वाच्यं न तु   
तर्केण किञ्चित्कल्पयित्वेति सूचितम् ॥ ७ ॥  
  
विमुच्येय घनास्तीर्णाज्जालादिव विहङ्गमः ।  
  
मनुरुवाच ।  
  
अहो नु चिरकालेन विवेके सुविकासिनि ॥ ८ ॥  
  
विमुच्येयेति कर्मकर्तरि यक्तङौ ॥ ८ ॥  
  
वितथानर्थविच्छेत्ता सारः प्रश्नस्त्वया कृतः ।  
यदिदं दृश्यते किञ्चित्तन्नास्ति नृप किञ्चन ॥ ९ ॥  
  
तत्र तत्त्वोपदेशयोगित्वात्स्वरूपं चास्य कीदृशमिति प्रश्नस्य प्रथममुत्तरमाह   
- यदिदमिति । तथा च मिथ्या जगतः असत्स्वरूपमसदेवेति भावः ॥ ९ ॥  
  
यथा गन्धर्वनगरं यथा वारि मरुस्थले ।  
यत्तु नो दृश्यते किञ्चित्तन्न किञ्चिदिव स्थितम् ॥ १० ॥  
  
ननु साङ्ख्या उपादाने परमसूक्ष्मतया स्थितमेव कार्यं निमित्तैराविर्भाव्यते   
इत्याहुः । वेदान्तिनस्तु सद्ब्रह्मैव जगदात्मना सर्गे सम्पद्यत इति । तत्कथं   
तन्नास्तीत्युच्यते तत्राहं प्रत्याह - यत्त्विति । साक्षिणा इन्द्रियैर्वा यन्नो दृश्यते   
तत्किञ्चिदपि स्वोपादाने न स्थितं प्रमाणाभावादित्यर्थः ॥ १० ॥  
  
मनःषष्ठेन्द्रियातीतं यत्स्यादपि न किञ्चन ।  
अविनाशं तदस्तीह तत्सदात्मेति कथ्यते ॥ ११ ॥  
  
स्यादपि न । सम्भावनाप्यस्य यतो नास्तीत्यर्थः । द्वितीयं प्रत्याह - अविनाशमिति ॥   
११ ॥  
  
इयं तु सर्वदृश्याढ्या राजन्सर्गपरम्परा ।  
तस्मिन्नेव महादर्शे प्रतिबिम्बमुपागता ॥ १२ ॥  
  
प्रतिबिम्बमिति । तथा चादर्शसत्तायाः प्रतिबिम्बेष्विव   
संसर्गाध्यासाद्ब्रह्मसत्तानुविद्धं जगदस्तु नाम तथापि स्वतः सत्त्वं तस्य   
नास्त्येवेति तन्नास्तीत्युक्तिर्युक्तैवेति भावः ॥ १२ ॥  
    
भाः स्वभावसमुत्पन्ना ब्रह्मस्फुरणशक्तयः ।  
काश्चिद्ब्रह्माण्डतां यान्ति काश्चिद्गच्छन्ति भूतताम् ॥ १३ ॥  
  
कस्तर्हि बहु स्यां प्रजायेय इति सङ्कल्प्य ब्रह्मण एव   
जगज्जीवभावश्रुतेराशयस्तत्राह - भाः स्वभावेति ।   
स्फुरणशक्तयश्चिदाभासः । ब्रह्माण्डतां स्थूलसमष्ट्यभिमानेन तद्रूपताम् ।   
भूततां पृथिव्याद्यभिमानेन तद्रूपताम् ॥ १३ ॥  
  
अन्यास्त्वन्यत्वमायान्ति भवत्येवं जगत्स्थितिः ।  
न बन्धोऽस्ति न मोक्षोऽस्ति ब्रह्मैवास्ति निरामयम् ।  
नैक्यमस्ति न च द्वित्वं संवित्सारं विजृम्भते ॥ १४ ॥  
  
अन्यत्वं चतुर्विधभूतग्रामताम् । तथा मिथ्योपाधिषु भ्रान्त्या चिदाभासानां   
बन्धादिकल्पना न वस्तुतस्तत्प्रसक्तिरित्याह - न बन्धोऽस्तीति ॥ १४ ॥  
  
एकं यथा स्फुरति वारि तरङ्गभङ्गैरेवं परिस्फुरति चिन्न च किञ्चिदेव ।   
त्वं बन्धमोक्षकलने प्रविमुच्य दूरे स्वस्थो ब्भवाऽभवभयोऽभयसार एव   
॥ १५ ॥  
  
उक्तं द्वितीयप्रश्नोत्तरमुपसंहरति - एकमिति । यथा एकं वारि तरङ्गभेदैः   
परिस्फुरति एवं चिदपि जगद्भेदैः परिस्फुरति मायामात्रत्वात्तच्च न किञ्चिदेव   
अतस्त्वं बन्धमोक्षभ्रमौ दूरे प्रविमुच्य न विद्यते भवभयं यस्य तथाविधः   
सन्नभयब्रह्मसार एव भवेत्यर्थः ॥ १५ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
इक्ष्वाकुमनुसंवादे सप्तदशाधिकशततमः सर्गः ॥ ११७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
इक्ष्वाकुमनुसंवादो नाम सप्तदशोत्तरशततमः सर्गः ॥ ११७ ॥  
  
# ११८
अष्टादशाधिकशततमः सर्गः ११८  
  
मनुरुवाच ।  
  
सङ्कल्पोन्मुखतां याताः सत्यश्चिन्मात्रसंविदः ।  
आपस्तरङ्गत्वमिव यान्ति भूमिप जीवताम् ॥ १ ॥  
  
कुतः सर्गः कदा कस्य केनेत्येषामिहोत्तरम् ।  
तथात्मदर्शनोपाया मनुनात्र प्रकीर्तिताः ॥   
  
तत्रादौ शुद्धसंविदो जीवभावे निमित्तमाह - सङ्कल्पेति । चिन्मात्रस्य   
शुद्धचैतन्यस्याविद्यायां तत्तत्संस्कारविचित्रायां प्रतिबिम्बरूपाः संविदः   
संस्काराणामन्तःकरणतया परिणामे तदवच्छिन्नतया जीवतां यान्ति ॥ १ ॥  
  
ते जीवाः संसरन्तीह संसारे पूर्वमुत्थिते ।  
सुखदुःखदशामोहो मनस्येवास्ति नात्मनि ॥ २ ॥  
  
पूर्वमुत्थिते उपाधितया आविर्भूते संसारे समष्टिव्यष्टिमनसः कार्ये । एवं सति   
यत्फलितं तदाह - सुखदुःखेति ॥ २ ॥  
  
अदृश्यो दृश्यते राहुर्गृहीतेन यथेन्दुना ।  
तथानुभवमात्रात्मा दृश्येनात्मावलोक्यते ॥ ३ ॥  
  
नन्वदृश्य आत्मा कथं दृश्ये मनसि संसारदुःखि तद्विमुक्तो वा अविवेके विवेके   
वा दृश्यते तत्राह - अदृश्य इति । दृश्येनान्तःकरणेन   
चरमसाक्षात्काररूपतत्परिणामेन च निमित्तेन ॥ ३ ॥  
  
न शास्त्रैर्नापि गुरुणा दृश्यते परमेश्वरः ।  
दृश्यते स्वात्मनैवात्मा स्वया सत्त्वस्थया धिया ॥ ४ ॥  
  
सत्त्वस्थया निरहम्ममतावस्थया ॥ ४ ॥  
  
पथिकाः पथि दृश्यन्ते रागद्वेषविमुक्तया ।  
यथा धिया तथवते द्रष्टव्याः स्वेन्द्रियादयः ॥ ५ ॥  
  
निरहम्ममता देहेन्द्रियादिषु कथं द्रष्टव्येति दृष्टान्तेन स्पष्टयति -   
पथिका इति ॥ ५ ॥  
  
एतेषु नादरः कार्यः सता नैवावधीरणम् ।  
पदार्थमात्रताविष्टास्तिष्ठन्त्वेते यथासुखम् ॥ ६ ॥  
  
अवधीरणमुपवासादिना पीडनम् ॥ ६ ॥  
  
पदार्थमात्रं देहादि धिया सन्त्यज्य दूरतः ।  
आशीतलान्तःकरणो नित्यमात्ममयो भव ॥ ७ ॥  
  
पदार्थमात्रं उदासीनपदार्थसाधारणं सन्त्यज्य आत्ममयः   
शुद्धात्मदृष्ट्या तद्भावप्रचुरः ॥ ७ ॥  
  
देहोऽहमिति या बुद्धिः सा संसारनिबन्धनी ।  
न कदाचिदियं बुद्धिरादेया हि मुमुक्षुभिः ॥ ८ ॥  
  
नकिञ्चिन्मात्रचिन्मात्ररूपोऽस्मि गगनादणुः ।  
इति या शाश्वती बुद्धिः सा न संसारबन्धनी ॥ ९ ॥  
  
न विद्यते किञ्चिन्मात्रमपि यत्र तथाविधन्न् यच्चिन्मात्रं तद्रूपो गगनादप्यणुः   
सूक्ष्मः । संसारबन्धनी न मुक्तिहेतुरिति यावत् ॥ ९ ॥  
  
यथा विमलतोयानां बहिरन्तश्च भावनम् ।  
तेजस्तिष्ठति सर्वत्र तथात्मा सर्ववस्तुषु ॥ १० ॥  
  
जडजगतोऽन्तर्बहिश्चासङ्गचित्प्रवेशेन स्फुरणेऽनुरूपं दृष्टान्तमाह -   
यथेति ॥ १० ॥  
  
सन्निवेशांशवैचित्र्यं यथा हेम्नोऽङ्गदादिता ।  
आत्मनस्तदतद्रूपा तथैव जगदादिता ॥ ११ ॥  
  
यथा अङ्गदाद्याकारता हेम्न एव सन्निवेशावयवविन्यासवैचित्र्यं तद्वदात्मनोऽपि   
जगत्तन्मूलमायारूपे इत्यर्थः ॥ ११ ॥  
  
विनाशवाडवाक्रान्तं भीमं काममहार्णवम् ।  
जगज्जालतरङ्गिण्यो यान्ति भूततरङ्गिकाः ॥ १२ ॥  
  
आत्मनः कालार्णवागस्त्यतां रूपयितुं कालस्य   
जगन्नद्युपसंहारस्थानसमुद्रतामाह - विनाशेति । विनाश एव वाडवो   
वडवाग्निस्तेनाक्रान्तं विशिष्टम् । भूतानि प्राणिनिकायास्तरङ्गा यासाम् ॥ १२ ॥  
  
तथाप्यद्याप्यपूर्णस्य यः पाता कालवारिधेः ।  
तमात्मानं महागस्त्यं राजन्भावय सर्वदा ॥ १३ ॥  
  
यथा सर्वजगज्जालभक्षणेऽप्यद्याप्यपूर्णस्यातृप्तस्य कालवारिधेर्यः पाता   
पानकर्ता ॥ १३ ॥  
  
अनात्मन्यात्मतामस्मिन्देहादौ दृश्यजालके ।  
त्यक्त्वा सत्त्वमुपारूढो गूढस्तिष्ठ यथासुखम् ॥ १४ ॥  
  
सत्त्वं निर्वासनीभावम् ॥ १४ ॥  
  
कुचकोटरसंसुप्तं विस्मृत्य जननी सुतम् ।  
यथा रोदिति पुत्रार्थं तथात्मार्थमयं जनः ॥ १५ ॥  
  
नित्यलब्धेऽप्यात्मन्यलब्धताभ्रान्त्या शोक इत्याह - कुचकोटरेति ॥ १५ ॥  
  
अजरामरमात्मानमबुद्ध्वा परिरोदिति ।  
हा हतोऽहमनाथोऽहं नष्टोऽस्मीति वपुर्व्यये ॥ १६ ॥  
  
वपुर्व्यये देहनाशे ॥ १६ ॥  
  
यथा वारि परिस्पन्दान्नानाकारं विलोक्यते ।  
तथा सङ्कल्पवशतश्चिद्ब्रह्म परिबृंहति ॥ १७ ॥  
  
परितो बृंहति कार्यपरम्परया वर्धते ॥ १७ ॥  
  
संस्थाप्य सङ्कल्पकलङ्कमुक्तं चित्तं त्वमात्मन्युपशान्तकल्पः ।  
स्पन्देऽप्यसंस्पन्दमिवेह तिष्ठ स्वस्थः सुखी राज्यमिदं प्रशाधि ॥ १८ ॥  
  
हे पुत्र त्वं सङ्कल्पकलङ्कैर्मुक्तं चित्तमात्मनि संस्थाप्य   
समूलसर्वसंसारोपशमे प्रारब्धभोगोपयोगितत्प्रतिभासावशेषादुपशान्तकल्पः   
सन् व्यवहाराय देहेन्द्रियादिस्पन्देऽपि तस्याभासमात्रत्वादसंस्पन्दं ब्रह्मेवेह   
व्यवहारभूमौ स्वस्थः सुखी तिष्ठ । इदं राज्यं च शाधि पालय । शासः   
शादेशस्याभीयत्वेनासिद्धत्वाद्धेर्धिः ॥ १८ ॥  
  
इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०   
इक्ष्वाकुमनुसंवादेऽष्टादशाधिकशततमः सर्गः ॥ ११८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे   
पूर्वार्धेऽष्टादशोत्तरशततमः सर्गः ॥ ११८ ॥  
  
# ११९
एकोनविंशाधिकशततमः सर्गः ११९  
  
मनुरुवाच ।  
  
सर्गात्मभिर्विभुः स्पन्दैः क्रीडते बालवत्स्वयम् ।  
संहारात्मकशक्त्याथ संहृत्यात्मनि तिष्ठति ॥ १ ॥  
  
वर्ण्यते पुरुषस्यात्र स्वातन्त्र्यं मोक्षबन्धयोः ।  
विद्याविद्यात्मशक्तिभ्यां सत्यासत्यात्मनिश्चयात् ॥   
  
स्पन्देऽप्यसंस्पन्दमिवेह तिष्ठ इत्युक्तं तत्र ब्रह्मा किमर्थं मायया स्पन्दते   
कथं चासंस्पन्दन्न् तिष्ठतीतीक्ष्वाकोर्जिज्ञासां लिङ्गैरुपलक्ष्य मनुराह -   
सर्गात्मभिरिति । विभुरयं परमात्मा प्रसवधर्मिण्या अविद्याशक्त्या अविदुषः   
प्रतिसर्गात्मकैः स्पन्दैः क्रीडते । विदुषः प्रति तु तत्संहारात्मिकया विद्याशक्त्या   
समूलं सर्गं संहृत्य बाधितत्वात्कूटस्थाद्वये आत्मनि सदैव तिष्ठतीत्यर्थः ॥   
१ ॥  
  
स्वयमस्य तथा शक्तिरुदेत्याबध्यते यया ।  
स्वयमस्य तथा शक्तिरुदेत्युन्मुच्यते यया ॥ २ ॥  
  
तत्र रागात्प्रवृत्तस्य सर्गशक्त्युदय इव वैराग्यान्निवृत्तस्य संहारशक्त्युदयोऽपि   
स्वरसत एव भवतीत्याह - स्वयमिति ॥ २ ॥  
  
चन्द्रार्कवह्नितप्तायोरत्नादीनां यथार्चिषः ।  
यथा पत्रादि वृक्षाणां निर्झराणां यथा कणाः ॥ ३ ॥  
  
तत्र ज्ञातात्मनि जीवजगत्साधारणसत्तासामान्यात्मना विभाव्यमाने   
तद्विशेषात्मकबाह्याध्यात्मिकपदार्थजालकल्पने दृष्टान्तानाह - चन्द्रेति ।   
अर्चिषः प्रभाज्वालाप्रभेदा यथा कल्पितास्तथा जगद्वैचित्र्यं   
तद्ग्राहकबुद्ध्यादिवैचित्र्यं कल्पितमित्यन्वयः । सप्तायोग्रहणं   
मायाशबलदृष्टान्तार्थम् ॥ ३ ॥   
  
तथेदं ब्रह्मणि स्फारे जगद्बुद्ध्यादि कल्पितम् ।  
दुःखप्रदमतज्ज्ञानां तदेवातदिव स्थितम् ॥ ४ ॥  
  
अहो नु चित्रा मायेयं तात विश्वविमोहिनी ।  
सर्वाङ्गप्रोतमप्यात्मा यदात्मानं न पश्यति ॥ ५ ॥  
  
सर्वगतस्वप्रकाशस्यात्मनोऽदर्शनमसतोऽप्रकाशस्यापि जगतः स्फुटं दर्शनन्न्   
चाश्चर्यमघटितघटनासमर्थमायाबलादेवेत्याह - अहो इति ।   
सर्वेष्वङ्गेष्ववयवप्रायेषु बाह्याध्यात्मिकभावेषु प्रोतमन्तर्बहिश्च   
व्याप्तमप्यात्मानं यद्यस्मान्न पश्यति ॥ ५ ॥  
  
चिदादर्शमयं सर्वं जगदित्येव भावयन् ।  
यस्तिष्ठत्युपशान्तेच्छं स ब्रह्मकवचः सुखी ॥ ६ ॥  
  
कया तर्हि भावनया आत्मानं दृष्ट्वा सुखी स्यात्तामाह -   
चिदादर्शमयमित्यादिना । आदर्शे नगरादिरिव ब्रह्मणि जगत्प्रातिभासिकं न   
वास्तवमिति भावयन्नित्यर्थः । मोहशरैरभेद्यं ब्रह्मैव कवचं यस्य सः ॥ ६ ॥   
  
अहमर्थविमुक्तेन भावेनाभावरूपिणा ।  
सर्वं शून्यं निरालम्बं चिद्रूपमिति भावयेत् ॥ ७ ॥  
  
इदं रम्यमिदं नेति बीजं ते दुःखसन्ततेः ।  
तस्मिन्साम्याग्निना दग्धे दुःखस्यावसरः कुतः ॥ ८ ॥  
  
इति वैषम्यकल्पनमिति शेषः ॥ ८ ॥  
  
राजन्नभावनास्त्रेण रम्यारम्यविभागिता ।  
पौरुषातिशयेनाशु स्वेनैवान्तर्विलूयताम् ॥ ९ ॥  
  
अभावना समाध्यभ्यासेन सर्वदृश्यविस्मृतिस्तल्लक्षणेनास्त्रेण रम्यारम्ययोः   
पदार्थयोर्विभाविता प्रियाप्रियतावैषम्यकल्पना । सा हि रागद्वेषहेतुः   
समदृष्टिदार्ढ्यलक्षणपुरुषप्रयत्नातिशयेन विलूयतां छिद्यताम् ॥ ९ ॥  
  
अभावनेन भावनं विलूय कर्मकाननम् ।  
परं समेत्य तानवं विशोक एव तिष्ठ भोः ॥ १० ॥  
  
समाधिलक्षणेनाभावनेन बाह्यार्थभावनं तत्प्रयोजकं धर्माधर्मलक्षणं   
कर्मकाननं च विलूय परमाकाशादप्यधिकं तानवं सौक्ष्म्यं समेत्य   
तद्बलेन शोकहेत्वलेपे विशोक एव तिष्ठेत्यर्थः ॥ १० ॥  
  
भरितभुवनाभोगो भूत्वा विभागबहिष्कृतो गलितकलनाभासोल्लासो   
[उल्लासः इति पदं क्वचिन्न पठ्यते ।] विवेकविलासवान् ।  
अधिगतपरानन्दस्पन्दश्चिराय निरामयः शमसमसितस्वच्छाभोगो   
भवाभयचिद्वपुः ॥ ११ ॥  
  
हे पुत्र त्वं प्रथमं विवेकविलासवान् सन् समाधिना गलितबाह्यकलनाभासः   
पूर्णात्मना भरितभुवनाभोगश्च भूत्वा अधिगतः   
परानन्दस्याऽपरिच्छिन्नब्रह्मसुखस्य स्पन्दः सर्वत आविर्भावो यस्य   
तथाविधस्तद्विभागबहिष्कृतस्तदखण्डैकतापन्नोऽत एव निरस्तसंसारामयः   
पञ्चमषष्ठभूमिकासु चिराय स्थित्वान्ते   
सप्तमभूमिकायामात्यन्तिकविक्षेपवैषम्यशमेन समश्चन्द्रिकापूर्णत्वात्सितः   
शुभ्र आत्यन्तिकवासनाज्ञानकालुष्यक्षयात्स्वच्छ आभोग आकारो यस्य   
तथाविधोऽभयचिद्वपुर्भवेत्यर्थः । अथवा चतुर्भिः पादैश्चतुर्थाद्याश्चतस्रो   
भूमिकाः क्रमेण दर्शिता बोध्याः ॥ ११ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
इक्ष्वाकुमनुसंवादे एकोनविंशाधिकशततमः सर्गः ॥ ११९ ॥  
  
इति पूर्वार्धे एकोनविंशाधिकशततमः सर्गः ॥ ११९ ॥  
  
  
# १२०
विंशाधिकशततमः सर्गः १२०  
  
मनुरुवाच ।  
  
शास्त्रसज्जनसम्पर्कैः प्रज्ञामादौ विवर्धयेत् ।  
प्रथमा भूमिकैषोक्ता योगस्यैव च योगिनः ॥ १ ॥  
  
मुमुक्षुभूमिकास्तिस्रो मुच्यमानस्य तूत्तरा ।  
मुक्तस्य परतस्तिस्रो भूमिकाः सप्त दर्शिताः ॥  
  
परं समेत्य तानवमिति यद्योगभूमिकाभ्यासफलमुक्तं   
तदुपायभूतान्भूमिकाभेदान्वर्णयति - शास्त्रेत्यादिना । तथा च   
साधनचतुष्टयसम्पादनसहितं गुरुसतीर्थ्यादिसहायकं श्रवणं प्रथमा   
भूमिकेत्यादिनिष्कर्षा उत्पत्तिप्रकरणे दर्शिता एवात्र बोध्याः ॥ १ ॥  
  
विचारणा द्वितीया स्यात्तृतीयाऽसङ्गभावना ।  
विलापनी चतुर्थी स्याद्वासनाविलयात्मिका ॥ २ ॥  
  
विचारणा मननम् । असङ्गस्याद्वितीयान्मनोभावना निदिध्यासनम् । विलापनी   
तत्त्वसाक्षात्कारेणाज्ञानादिप्रपञ्चस्य बाधस्तत्साधिनी । वासनापदेन   
तदाश्रयाऽविद्या गृह्यते ॥ २ ॥  
  
शुद्धसंविन्मयानन्दरूपा भवति पञ्चमी ।  
अर्धसुप्तप्रबुद्धाभो जीवन्मुक्तोऽत्र तिष्ठति ॥ ३ ॥  
  
शुद्धः संविन्मयः समाधिपरिपाकादन्तः प्रथाप्रचुरो य आनन्दस्तद्रूपा । तां   
दशां दृष्टान्तेनानुभवमारोहयति - अर्धेति । यथा निद्राशेषेणार्धन्न्   
सुप्तोऽर्धन्न् च प्रबुद्धः पुरुषो बाह्यशब्दादीनाकर्णयन्नप्यन्तः स्वापसुखासक्तो   
न प्रतिवचनादिव्यवहारमिच्छति तद्वद्व्युत्थानकालेऽप्यस्यां भूमिकायां योगी   
तिष्ठतीत्यर्थः ॥ ३ ॥  
  
स्वसंवेदनरूपा च षष्ठी भवति भूमिका ।  
आनन्दैकघनाकारा सुषुप्तसदृशस्थितिः ॥ ४ ॥  
  
स्वसंवेदनं स्वरसत एवाक्षीयमाणा ब्रह्माकारानुभववृत्तिस्तद्रूपा । तदेवाह   
- आनन्देति ॥ ४ ॥  
  
तुर्यावस्थोपशान्ताथ मुक्तिरेवेह केवलम् ।  
समता स्वच्छता सौम्या सप्तमी भूमिका भवेत् ॥ ५ ॥  
  
अथ यदा सा वृत्तिरपि क्षीयते तदाविष्कृतं ब्रह्मैव पूर्णस्वप्रकाशमवशिष्यते   
तथा जीवतः स्थितिः सप्तमी भूमिका सैव मया शमसमसितस्वच्छाभोगः इति   
प्रागुक्तेत्यर्थः । आद्यभूमिकात्रयस्य वक्ष्यमाणरीत्यैकीकारात् षष्ठी तुर्या ॥ ५ ॥  
  
तुर्यातीता तु यावस्था परा निर्वाणरूपिणी ।  
सप्तमी सा परिप्रौढा विषयः स्यान्न जीवताम् ॥ ६ ॥  
  
सप्तम्या अष्टम्याश्च योगिजीवनाजीवनमात्रं विशेषो नान्य इत्यभेद एवेत्याशयेनाह   
- तुर्यातीतेति । सप्तमी भूमिकैव तुर्यातीताख्या परितः प्रौढा सती विदेहमुक्तिः   
सम्पद्यते सा चा जीवतां योगिनां विषयो न स्यादित्यर्थः ॥ ६ ॥  
  
पूर्वावस्थात्रयं त्वत्र जाग्रदित्येव संस्थितम् ।  
चतुर्थी स्वप्न इत्युक्ता स्वप्नाभं यत्र वै जगत् ॥ ७ ॥  
  
आनन्दैकघनीभावात्सुषुप्ताख्या तु पञ्चमी ।  
असंवेदनरूपाथ षष्ठी तुर्यपदाभिधा ॥ ८ ॥  
  
तुर्यातीतपदावस्था सप्तमी भूमिकोत्तमा ।  
मनोवचोभिरग्राह्या स्वप्रकाशपदात्मिका ॥ ९ ॥  
  
तामेव प्रशंसति - मनोवचोभिरित्यादिना ॥ ९ ॥  
  
अन्तः प्रत्याहृतिवशाच्चेत्यं चेन्न विभावितम् ।  
मुक्त एवास्य सन्देहो महासमतया तया ॥ १० ॥  
  
तस्यामेव सर्वदृश्यानां प्रत्यगात्मनि सम्यग्विलयादात्यन्तिकी जीवन्मुक्ततेत्याह   
- अन्तरिति । तया सप्तमभूमिकाप्रसिद्धया ॥ १० ॥  
  
यद्भोगसुखदुःखांशैरपरामृष्टपूर्णधीः ।  
सशरीरोऽशरीरो वा भवत्येवम्मतिः पुमान् ॥ ११ ॥  
  
न म्रिये न च जीवामि नाहं सन्नाप्यसन्नयम् ।  
आत्मारामो नरस्तिष्ठेत्तन्मुक्तत्वमुदाहृतम् ॥ १२ ॥  
  
तस्यां तु जीवन्मुक्तस्य कीदृशोऽनुभवस्तमाह - न म्रिये इति ॥ १२ ॥  
  
व्यवहार्युपशान्तो वा गृहस्थो वाथवैककः ।  
अहं न किञ्चिच्चिदिति मत्वा जीवो न शोचति ॥ १३ ॥  
  
एककः एकचरो यतिः ॥ १३ ॥  
  
अलेपकोऽहमजरो नीरागः शान्तवासनः ।  
निर्मलोऽस्मि चिदाकाश इति मत्वा न शोचति ॥ १४ ॥  
  
अहमन्तादिरहितः शुद्धो बुद्धोऽजरामरः ।  
शान्तः समासमाभास इति मत्वा न शोचति ॥ १५ ॥  
  
तृणाग्रेष्वम्बरे भानौ नरनागामरेषु च ।  
यत्तदस्ति तदेवेति मत्वा भूयो न शोचति ॥ १६ ॥  
  
अतिक्षुद्रेषु तृणाग्रेषु । अतिमहत्यम्बरे । अतिप्रकाशे भानौ यत्तत्प्रसिद्धतरं   
सन्मात्रं तदेव प्रत्यक्चिन्मात्रमहमस्मीत्यखण्डमहावाक्यार्थं मत्वेत्यर्थः ॥   
१६ ॥  
  
तिर्यमूर्ध्वमधस्तान्मे व्यापको महिमा चितः ।  
तस्यानन्तविलासस्य ज्ञात्वेति क इव क्षयी ॥ १७ ॥  
  
चितो मे महिमा व्यापक इति तस्य परमात्मनो महिमानं ज्ञात्वा कः क्षयी   
मरणादिदुःखभागित्यर्थः । तथा च श्रुतिः एष नित्यो महिमा ब्राह्मणस्य न   
वर्धते कर्मणा नो कनीयान् । तस्यैव स्यात्पदवित्तं विदित्वा न लिप्यते कर्मणा   
पापकेन इति ॥ १७ ॥  
  
बद्धवासनमर्थो यः सेव्यते सुखयत्यसौ ।  
यत्सुखाय तदेवाशु वस्तु दुःखाय नाशतः ॥ १८ ॥  
  
जीवन्मुक्तानामपि जीवनस्य विषयभोगाधीनत्वाद्विषयनाशेऽज्ञवदेव   
दुःखप्राप्तिमाशङ्क्य विशेषं वक्तुमज्ञस्य विषयनाशे   
दुःखोत्पत्तिप्रकारमाह - बद्धवासनमिति सार्धेन ॥ १८ ॥  
  
अविनाभावनिष्ठत्वं प्रसिद्धं सुखदुःखयोः ।  
तनुवासनमर्थो यः सेव्यते वा विवासनम् ॥ १९ ॥  
  
अविनाभावनिष्ठत्वं सहावस्थितिनियमः । जीवन्मुक्तानां तद्वैलक्षण्यमाह -   
तनुवासनमिति । चतुर्थादिभूमिकासु तनुवासनं सप्तमभूमौ तु विवासनम् ॥ १९ ॥  
  
नासौ सुखायते नासौ नाशकाले न दुःखदः ।  
क्षीणवासनया बुद्ध्या यत्कर्मक्रियतेऽनघ ॥ २० ॥  
  
एवं कर्मापि तेषामलेपकमित्याह - क्षीणेति ॥ २० ॥  
  
तद्दग्धबीजवद्भूयो नाङ्कुरं प्रविमुञ्चति ।  
देहेन्द्रियादिना कर्म करणौघेन कल्प्यते ॥ २१ ॥  
  
देहेन्द्रियादिषु भिन्नेष्वेकात्मतादात्म्याध्यासेन तत्कृतकर्मस्वहमेवैकः   
कर्तेत्यभिमाने हि कर्मभिर्लेपः स्यात् । न च मुक्तानां सोऽस्तीत्याशयेनाह -   
देहेन्द्रियादिनेति ॥ २१ ॥  
  
एकः कर्ता च भोक्ता च क इवाङ्गोपपद्यते ।  
भावनां सर्वभावेभ्यः समुत्सृज्य समुत्थितः ॥ २२ ॥  
  
भावनामहन्ताद्यध्यासम् । सर्वेभ्यो देहेन्द्रियादिभावेभ्यः सम्यगुत्सृज्य   
सम्यगुत्थितो निर्गतः ॥ २२ ॥  
  
शशाङ्कशीतलः पूर्णो भाति भासेव भास्करः ।  
क्रियमाणा कृता कर्मतूलश्रीर्देहशाल्मलेः ॥ २३ ॥  
  
कृता सञ्चितरूपा ॥ २३ ॥  
  
ज्ञानानिलसमुद्भूता प्रोड्डीय क्वापि गच्छति ।  
सर्वैव हि कला जन्तोरनभ्यासेन नश्यति ॥ २४ ॥  
  
कर्मेव ज्ञानकलापि कालेन नश्येदित्याशङ्क्याह - सर्वैवेति ॥ २४ ॥  
  
एषा ज्ञानकला त्वन्तः सकृज्जाता दिने दिने ।  
वृद्धिमेति बलादेव सुक्षेत्रव्युप्तशालिवत् ॥ २५ ॥  
  
एकः स्फुरत्यखिलवस्तुषु विश्वरूप आत्मा सरःसु जलधिष्विव तोयमच्छम् ।  
संशान्तसङ्कलनभूरिकलापमेकं सत्तांशमात्रमखिलं जगदङ्ग   
विद्धि ॥ २६ ॥  
  
यथा सरःसु जलधिषु समुद्रेषु चाच्छ तोयमेकमेव स्फुरति तथाखिलेषु   
मायिकवस्तुषु तत्तदभेदाध्यासाद्विश्वरूपः स्वतस्तु सन्मात्रस्वभाव आत्मा एक एव   
स्फुरति । अतः हे अङ्ग अखिलं जगत् तत्त्वबोधेन   
संशान्तभ्रान्तिसङ्कलनप्रयुक्तभूरिवैचित्र्यकलापं   
परिशिष्टसत्तांशमात्रमेवाहमिति विद्धीत्यर्थः ॥ २६ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू०   
सप्तभूमिकाविभागो नाम विंशत्यधिकशततमः सर्गः ॥ २० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
सप्तभूमिकाविभागो नाम विंशत्युत्तरशततमः सर्गः ॥ १२० ॥  
  
# १२१
एकविंशत्यधिकशततमः सर्गः १२१  
  
मनुरुवाच ।  
  
यावद्विषयभोगाशा जीवाख्या तावदात्मनः ।  
अविवेकेन सम्पन्ना साप्याशा हि न वस्तुतः ॥ १ ॥  
  
ययाऽपकृष्यते जीवो यया चोत्कृष्य मुच्यते ।  
अत्र ते भावने सम्यग्विभज्य मनुनेरिते ॥   
  
यद्यात्मा निरतिशयानन्दं ब्रह्मैव तर्ह्यस्य कियत्कालमज्ञानाज्जीवाख्या तत्राह   
- यावदिति । सा किं सत्या नेत्याह - अविवेकेनेति ॥ १ ॥  
  
विवेकवशतो याता क्षयमाशा यदा तदा ।  
आत्मा जीवत्वमुत्सृज्य ब्रह्मतामेत्यनामयः ॥ २ ॥  
  
अज्ञानक्षयात्क्षयं बाधम् ॥ २ ॥  
  
ऊर्ध्वादधस्तथाधस्तात्पुनरूर्ध्वं व्रजंश्चिरम् ।  
मा संसारारघट्टस्य चिन्तारज्ज्वां घटीभव ॥ ३ ॥  
  
भोगाशैव स्वर्गनरकादौ कर्षतीति तां त्यजेत्याह - ऊर्ध्वादिति ।   
भोगचिन्तारूपायां घटकण्ठरज्ज्वां मा घटीभव घटवद्बद्धो मा   
भूरित्यर्थः ॥ ३ ॥  
  
इदं ममाहमस्येति व्यवहारघनभ्रमम् ।  
ये मोहात्परिसेवन्ते अधस्ताद्यान्त्यधः शठाः ॥ ४ ॥  
  
तस्या विषयैः सह बन्धनमन्योन्यकण्ठासज्ञनलक्षणं दर्शयति - इदमिति ॥   
४ ॥  
  
अस्याहमेष मे सोऽयमहमेवं तु यैः किल ।  
मोहो बुद्ध्या परित्यक्त ऊर्ध्वादूर्ध्वं प्रयान्ति ते ॥ ५ ॥  
  
तदेवानूद्य तन्मूलं तादात्म्याध्यासमपि त्याजयंस्तत्फलं सर्वोत्कर्षमाह -   
अस्येति ॥ ५ ॥  
  
स्वप्रकाशं स्वमात्मानमवलम्ब्याविलम्बितम् ।  
आस्स्व सम्पूरिताकाशं जगन्ति नृप पश्य हे ॥ ६ ॥  
  
जगन्ति सम्पूरितं सर्वतोऽप्यव्यवधानेन भरितं चिदाकाशमेव पश्य ॥ ६ ॥  
  
यदैवैवं चितो रूपं ततं बुद्धमखण्डितम् ।  
तदैव तीर्णः संसारः परमेश्वरतां गतः ॥ ७ ॥  
  
ततं पूर्णम् ॥ ७ ॥  
  
ब्रह्मेन्द्रविष्णुवरुणा यद्यत्कर्तुं समुद्यताः ।  
तदहं चिद्वपुः सर्वं करोमीत्येव भावयेत् ॥ ८ ॥  
  
ननु जगत्कर्तृत्वाद्यस्य नास्ति स कथं परमेश्वरतां गतस्तत्राह -   
ब्रह्मेन्द्रेति ॥ ८ ॥  
  
येषु येषु यदा यद्यद्दर्शनेषु निगद्यते ।  
सर्वमेवाङ्ग तत्सत्यं चिद्विलासो ह्यनङ्कुशः ॥ ९ ॥  
  
नन्वसत्याः सर्वाः क्रियाः तत्त्ववित् तासु कथमात्मनः कर्तृतां भावयेदिति   
चेन्नायं दोषः आत्मसत्तयैव सर्वकल्पनानां सत्यत्वसम्भवादित्याशयेनाह -   
येष्विति । दर्शनेषु शास्त्रेषु ॥ ९ ॥  
  
चिन्मात्रत्वं प्रयातस्य तीर्णमृत्योरचेतसः ।  
यो भवेत्परमानन्दः केनासावुपमीयते ॥ १० ॥  
  
ननु संसारतरणेन को लाभस्तत्राह - चिन्मात्रत्वमिति ।   
निरुपमस्वप्रकाशानन्दप्राप्तिरेव लाभ इत्यर्थः ॥ १० ॥  
  
नाप्यशून्यन्न् न शून्यम्च नाचिद्रूपं न चिन्मयम् ।  
नात्मरूपं नान्यरूपं भुवनं भावयन्भव ॥ ११ ॥  
  
यदि ब्रह्मसत्तया जगदशून्यं तर्हि द्वैतापत्तिः । यदि नेतिनेतीति निषेधाच्छून्यं   
तर्हि सर्वकर्तृतालक्षणेश्वरताव्याघातः । तथा यदि जगदचिद्रूपमेव तर्हि चितोऽपि   
भानासम्भवस्त्रिवृत्करणेन तैजसरूपानुविद्धमेव हि भासकेन तेजसा बास्यते न   
नीरूपम् । यदि तु चिदनुवेधाय तस्य चिद्विकारताभ्युपेयते तर्हि चितः सविकारतापत्तिः ।   
एवमनात्मरूपत्वेति जगतोऽसङ्गेनात्मना सम्बन्धाभावात्ततः सत्तास्फूर्त्यलाभः   
। आत्मरूपत्वे तु न ज्ञानेन बाध इत्यादिदोषाननिर्वचनीयतालम्बनेन परिहरति -   
नापीति ॥ ११ ॥  
  
एतत्स्वरूपमासाद्य प्रकृतिः परिशाम्यति ।  
न देशो मोक्षनामास्ति न कालो नेतरा स्थितिः ॥ १२ ॥  
  
कथं तर्हि तच्छाम्यति तत्राह - एतदिति । एतस्यात्मनः स्वं पारमार्थिकं   
रूपमासाद्य साक्षात्कृत्य ॥ १२ ॥  
  
अहङ्कृतेर्विमोहस्य क्षयेणेयन्न् विलीयते ।  
प्रकृतिर्भावनानाम्नी मोक्षः स्यादेष एव सः ॥ १३ ॥  
  
प्रकृतिः स्वाभाविकात्मरूपम् । भावना अनादिविस्मृतस्वरूपप्रतिसन्धानं   
चरमसाक्षात्कारवृत्तिस्तदनुप्रवेशात्तन्नाम्नी साक्षात्काराभिधा यदा भवति तदा   
एष प्रसिद्धः प्रत्यगात्मैव स शास्त्रप्रसिद्धो मोक्षः स्यादित्यर्थः ॥ १३ ॥  
  
प्रशान्तशास्त्रार्थविचारचापलो निवृत्तनानारसकाव्यकौतुकः ।  
निरस्तनिःशेषविकल्पविप्लवः समः सुखं तिष्ठति शाश्वतात्मकः ॥ १४ ॥  
  
तादृशसाक्षात्कारेण जीवन्मुक्तः कथं तिष्ठति तदाह - प्रशान्तेति ।   
शास्त्रार्थजिज्ञासा काव्यनाटकाद्यर्थजिज्ञासा लौकिकप्रियाप्रियादिविकल्पविक्षेपाश्च   
निवर्तन्ते इति समः ॥ १४ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०   
इक्ष्वाकुमनुसंवादो नामैकविंशत्यधिकशततमः सर्गः ॥ १२१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
इक्ष्वाकुमनुसंवादो नामैकविंशत्युत्तरशततमः सर्गः ॥ १२१ ॥  
  
# १२२
द्वाविंशत्यधिकशततमः सर्गः १२२   
  
मनुरुवाच ।  
  
येन केनचिदाच्छन्नो येन केनचिदाशितः ।  
यत्रक्वचनशायी च स सम्राडिव राजते ॥ १ ॥  
  
निरूढस्यात्मबोधस्य तुर्यातीतपदस्थितेः ।  
मुक्तस्येह यतेश्चर्या लक्षणैर्मनुनेर्यते ॥  
  
निरस्तनिःशेषविकल्पविप्लवः समः सुखं तिष्ठति इति या योगिनः स्थितिरुक्ता तामेव   
प्रपञ्चयति - येन केनचिदित्यादिना । आच्छन्नो वस्त्रैराच्छादितः । आशितो भोजितः ।   
स योगी सम्राट् मानुषानन्दपरावधिं प्राप्तो राजेवेति पापरदृशेयमुपमा ।   
तत्त्वदृशा तु न तदानन्दस्योपमास्ति । यतो वाचो निवर्तन्ते इत्यादिश्रुत्या   
हैरण्यगर्भानन्दान्तविषयानन्दसीकरमहार्णवतया निरवधित्वप्रतिपादनात् ॥ १ ॥  
  
वर्णधर्माश्रमाचारशास्त्रयन्त्रणयोज्झितः ।  
निर्गच्छति जगज्जालात्पञ्जरादिव केसरी ॥ २ ॥  
  
तस्यार्थसिद्धं विद्वत्सन्न्यासमाह - वर्णेति । शास्त्रेण यन्त्रणा   
किङ्करवन्नियमनं तया वर्जितः । जगति   
जालवद्बन्धहेतोरैहिकामुष्मिकक्रियातत्फलकर्तृत्वभोक्तुत्वादिवासनासङ्घादित्यर्  
थः ॥ २ ॥  
  
वाचामतीतविषयो विषयाशादशोज्झितः ।  
कामप्युपगतः शोभां शरदीव नभस्तलम् ॥ ३ ॥  
  
वाचामतीतस्य निरतिशयानन्दस्यानुभवस्यैव विषयः । अत एव विषयाशादशोज्झितः ॥   
३ ॥  
  
गम्भीरश्च प्रसन्नश्च गिराविव महाह्लदः ।  
परानन्दरसाक्षुब्धो रमते स्वात्मनात्मनि ॥ ४ ॥  
  
परस्यानन्दस्य रसनं रसो निरन्तरमास्वादनं तस्मादक्षुब्धोऽप्रच्युतः ॥ ४ ॥  
  
सर्वकर्मफलत्यागी नित्यतृप्तो निराश्रयः ।  
न पुण्येन न पापेन लिप्यते नेतरेण च ॥ ५ ॥  
  
इतरेण हर्षविषादादिना च ॥ ५ ॥  
  
स्फटिकः प्रतिबिम्बेन यथा याति न रञ्जनम् ।  
तज्ज्ञः कर्मफलेनान्तस्तथा नायाति रञ्जनम् ॥ ६ ॥  
  
कर्मफलेन प्रारब्धोपनीतसुखदुःखादिना । रञ्जनं रूपान्तरापत्तिम् ॥ ६ ॥  
  
विहरञ्जनतावृन्दे देहकर्तनपूजनैः ।  
खेदाह्लादौ न जानाति प्रतिबिम्बगतैरिव ॥ ७ ॥  
  
तदेव स्पष्टमाह - विहरन्निति । देहस्य कर्तनैश्छेदनैः पूजनैश्च   
देहप्रतिबिम्बमिव मिथ्येति पश्यतीति प्रतिबिम्बगतैरिवेत्युच्यते ॥ ७ ॥  
  
निःस्तोत्रो निर्विकारश्च पूज्यपूजाविवर्जितः ।  
संयुक्तश्च वियुक्तश्च सर्वाचारनयक्रमैः ॥ ८ ॥  
  
पूज्यः पूजितोऽपि निःस्तोत्रः अप्रशंसमानः । पूजाविवर्जितोऽपि निर्विकार इति कर्मधारये   
क्रमेण विशेषणान्वयः । संयुक्तश्चेत्यादिरस्यैव प्रपञ्चः ॥ ८ ॥  
  
तस्मान्नोद्विजते लोको लोकान्नोद्विजते च सः ।  
रागद्वेषभयानन्दैस्त्यज्यतेऽपि च युज्यते ॥ ९ ॥  
  
उद्विजते बिभेति । रागद्वेषादिपदैस्तन्निमित्तविषया लक्ष्यन्ते ।   
कदाचित्प्रारब्धबलाद्युज्यते त्यज्यते च ॥ ९ ॥  
  
प्रमेये कस्यचिदपि न रोहति महाशयः ।  
प्रमेयीक्रियते चापि बालेनाप्यदुराशयः ॥ १० ॥  
  
कस्यचित्कुशलभतेरपि प्रमेये प्रमितिविषये स्वयन्न् तत्त्वतो नारोहति नान्तर्भवति ।   
तत्त्वतस्तं कुशलमतयोऽपि न परिच्छेत्तुन्न् शक्नुवन्तीत्यर्थः । व्यवहारतस्तु   
बालेनापि प्रमेयीक्रियते अल्पेनाप्यनुवर्तनेन वशीक्रियते । यतोऽयमदुराशयः   
शुद्धचित्तत्वादृजुरित्यर्थः ॥ १० ॥  
  
तनुं त्यजतु वा तीर्थे श्वपचस्य गृहेऽपि वा ।  
मा कदाचन वा राजन्वर्तमानेऽपि वा क्षणे ॥ ११ ॥  
  
तस्य ज्ञानसमकालमेव मुक्त्या देहादिबाधेन च   
पुनर्मुक्तिनिमित्ततीर्थादेर्देहत्यागस्य वा चिन्तैव नास्तीत्याह - तनुमिति । कदाचन   
कदाचिदपि तनुं मा वा त्यजतु वर्तमानक्षणे इदानीमपि वा तनुं त्यजतु । तथाप्यसौ   
ज्ञानसम्प्राप्तिसमये प्रागेव मुक्तो विदेहश्चेति परेण सम्बन्धः ॥ ११ ॥  
  
ज्ञानसम्प्राप्तिसमये मुक्तोऽसौ विगताशयः ।  
अहम्भ्रान्तिर्हि बन्धाय मोक्षो ज्ञानेन तत्क्षयः ॥ १२ ॥  
  
तदुपपादनाय बन्धमोक्षस्वरूपमाह - अहम्भ्रान्तिरिति ॥ १२ ॥  
  
स पूजनीयः स स्तुत्यो नमस्कार्यः स यत्नतः ।  
स निरीक्ष्योऽभिवाद्यश्च विभूतिविभवैषिणा ॥ १३ ॥  
  
स पूजनीय इति । तथा च श्रुतिः यं यं लोकं मनसा संविभाति विशुद्धसत्त्वः   
कामयते यांश्च कामान् । तं तं लोकं लभते तांश्रु कामांस्तस्मादात्मज्ञं   
ह्यर्चयेद्भूतिकामः इति ॥ १३ ॥  
  
न यज्ञतीर्थैर्न तपःप्रदानैरासाद्यते तत्परमं पवित्रम् ।  
आसाद्यते क्षीणभवामयानां भक्त्या सतामात्मविदां यदङ्ग ॥ १४ ॥  
  
तत्पूजनमेव परमपुरुषार्थप्रापकज्ञानहेतुरपीत्याह - नेति । हे अङ्ग क्षीणो   
भवामयो येषां तथाविधानां जीवन्मुक्तानां भक्त्या भजनेन यत्परमं पदं   
ज्ञानद्वारा आसाद्यते तद्यज्ञादिभिर्नासाद्यत इत्यन्वयः ॥ १४ ॥  
  
श्रीवसिष्ठ उवाच ।  
  
एवमुक्त्वा स भगवान्मनुर्ब्रह्मगृहं ययौ ।  
इक्ष्वाकुरपि तां दृष्टिमवष्टभ्य स्थिरोऽभवत् ॥ १५ ॥  
  
ब्रह्मगृहं मेरुशिखरस्थम् ॥ १५ ॥  
  
इत्यार्षे श्रीवासिष्ठमहारा० वा० दे० मो० निर्वाणप्रकरणे पू० इक्ष्वाकुमनुसंवादे   
इक्ष्वाकुप्रबोधनं नाम द्वाविंशत्यधिकशततमः सर्गः ॥ १२२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
इक्ष्वाकुप्रबोधनं नाम द्वाविंशत्यधिकशततमः सर्गः ॥ १२२ ॥  
  
त्रयोविंशत्यधिकशततमः सर्गः १२३ ॥  
  
श्रीराम उवाच ।  
  
एवं स्थिते हि भगवञ्जीवन्मुक्तस्य सन्मतेः ।  
अपूर्वोऽतिशयः कोऽसौ भवत्यात्मविदां वर ॥ १ ॥  
  
ज्ञस्याज्ञेभ्योऽन्यसिद्धेभ्यः खेचरत्वाणिमादिषु ।  
अनिच्छैव हि पूर्णत्वाद्विशेषोऽत्राभिधीयते ॥  
  
वर्णितलक्षणस्य जीवन्मुक्तस्य मणिमन्त्रादिसिद्धानामिव खेचरादिसिद्धिरूपोऽपि   
कश्चिदपूर्वोऽतिशयोऽस्ति न वेति सन्दिहानो रामः पृच्छति - एवमिति । एवं   
त्वद्वर्णितरूपे लक्षणजाते स्थिते सति ॥ १ ॥  
  
श्रीवसिष्ठ उवाच ।  
  
ज्ञस्य कस्मिंश्चिदेवांशे भवत्यतिशयेन धीः ।  
नित्यतृप्तः प्रशान्तात्मा स आत्मन्येव तिष्ठति ॥ २ ॥  
  
तस्यान्यसिद्धागोचरनिरतिशयानन्दात्मगोचरोऽनुभव एव विशेष इत्याशयेनोत्तरमाह   
- ज्ञस्येति । ज्ञस्य कस्मिंश्चिदितरसिद्धागम्ये परमात्मतत्त्वांशे धीरे   
वातिशयेन भवतीति योजना । अथवा अप्यर्थे एवकारः । ज्ञस्य सांसारिकसिद्ध्यंशे   
कस्मिंश्चिदप्यतिशयेऽतिशयधीर्न भवतीति योजना । तत्कुतस्तत्राह - नित्यतृप्त इति   
॥ २ ॥  
  
मन्त्रसिद्धैस्तपःसिद्धैस्तन्त्रसिद्धैश्च भूरिशः ।  
कृतमाकाशयानादि का तत्र स्यादपूर्वता ॥ ३ ॥  
  
मन्त्रसिद्धादिरूपेणाप्यहमेव स्थित इति सर्वात्मबुद्ध्या तैः प्राप्तानां   
खेचरादिसिद्धीनां तेन प्राप्तत्वात्तासु तस्य नापूर्वतापीत्याह - मन्त्रसिद्धैरिति ।   
अथवा अपूर्वशब्दो न विद्यते पूर्वं कारणं यस्येति व्युत्पत्त्या   
तत्त्ववित्प्राप्तनित्यनिरतिशयानन्द एव मुख्यः । आकाशयानादिसिद्धिजातं तु   
मन्त्रसिद्ध्यादिभिः कृतं स्वयत्नेनोत्पादितमिति तत्र सपूर्वतैव नापूर्वतेत्यर्थः ॥   
३ ॥  
  
अणिमाद्यपि सम्प्राप्तं तादृशैरेव भूरिशः ।  
यत्नेन साधितत्वात्तैर्नेतरेणात्मदर्शिना ॥ ४ ॥  
  
यद्यपूर्वशब्दस्यानन्यप्राप्तत्वमप्यर्थस्तथापि   
बहुभिर्मन्त्रसिद्धादिभिरणिमादिसिद्धिजातं प्राप्तमेवेति न तेष्वपूर्वतेत्याह -   
अणिमाद्यपीति । सर्वात्मभूतस्य ज्ञस्य सर्वसांसारिकसिद्धीनां तत्तद्यत्नेन तैरेव   
साधितत्वादपि न स्वेन पुनः साधने प्रयोजनमस्तीत्याशयेनाह - यत्नेनेति ॥ ४ ॥  
  
एष एव विशेषोऽस्य न समो मूढबुद्धिभिः ।  
सर्वत्रास्थापरित्यागान्नीरागममलं मनः ।  
भवेत्तस्य महाबुद्धेर्नासौ वस्तुषु मज्जति ॥ ५ ॥  
  
तर्हि तत्त्वविदस्तेभ्यः कोऽतिशयस्तत्राह - एष एवेति । तत्त्वज्ञानमेवातिशय   
इत्यर्थः । अतिशयान्तरमाह - सर्वत्रेति । वस्तुषु भोग्येषु ॥ ५ ॥  
  
एतावदेव खलु लिङ्गमलिङ्गमूर्तेः संशान्तसंसृतिचिरभ्रमनिर्वृतस्य ।  
तज्ज्ञस्य यन्मदनकोपविषादमोहलोभापदामनुदिनं निपुणं तनुत्वम् ॥ ६ ॥  
  
नीरागत्वफलान्येव तत्त्वज्ञलक्षणतया वर्णयन्नुपसंहरति - एतावदिति ।   
तत्त्वबोधे संशान्तेन चिरन्तनभ्रमेण निर्वृतस्य विश्रान्तस्य अलिङ्गा   
सर्वधर्मशून्या ब्रह्मचिदेव मूर्तिः सैन्धवघनवदेकरसं स्वरूपं यस्य   
तथाविधस्य एतावदेव खलु लिङ्गं लक्षणम् यन्मदनादीनामापदामनुदिनं   
निपुणमत्यन्तं तनुत्वमपक्षय इत्यर्थः ॥ ६ ॥  
  
इत्यार्षे श्रीवासिष्ठमहारामायणे वा० दे० मो० निर्वाण० पू० अज्ञादेर्ज्ञस्य   
विशेषकथनं नाम त्रयोविंशत्युत्तरशततमः सर्गः ॥ १२३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अज्ञादेर्ज्ञस्य विशेषकथनं नाम त्रयोविंशत्युत्तरशततमः सर्गः ॥ १२३ ॥  
  
# १२४
चतुर्विंशत्यधिकशततमः सर्गः १२४   
  
श्रीवसिष्ठ उवाच ।  
  
यथा सत्त्वमुपेक्ष्य स्वं शनैर्विप्रो दुरीहया ।  
अङ्गीकरोति शूद्रत्वं तथा जीवत्वमीश्वरः ॥ १ ॥  
  
निष्कारणत्वं जीवानां ग्राह्यरागेण बद्धता ।  
रूपाण्यवस्थास्तुर्यं च मृगव्याधीयमीर्यते ॥   
  
इतरसिद्ध्यपेक्षया आत्मज्ञानस्योत्कर्षो नित्यनिरतिशयानन्दानुभवत्वादेव   
प्रत्यगात्मनश्च नित्यनिरतिशयानन्दरूपता ब्रह्मस्वरूपत्वादेवेत्यर्थस्योपपत्तये   
ब्रह्मण एव स्वस्वभावोपेक्षावशाज्जीवभावप्राप्तिमाह - यथेत्यादिना । यथा   
कश्चिद्विप्रः शूद्रां कामयमानस्तत्सम्भोगसहवासादिदुरीहया स्वं स्वोचितं   
सत्त्वं सात्त्विकं ब्राह्मणधर्मं शनैरुपेक्ष्य चिरकालेन शूद्रत्वमङ्गीकरोति   
तथा ईश्वरो बुद्ध्यादिसङ्गत्या तत्प्रयुक्तभोगाशया स्वं   
नित्यशुद्धपूर्णानन्दस्वभावमुपेक्ष्य जीवत्वमङ्गीकरोतीत्यर्थः ॥ १ ॥  
  
भूतानि द्विविधान्येव प्रतिसर्गं स्फुरन्ति वै ।  
आद्यविस्पन्दजातानि तानि निष्कारणानि वै ॥ २ ॥  
  
उपाधिप्राधान्येन भोग्यान्युपहितप्राधान्येनभोक्तॄणीति द्विविधानि   
मायागतानादिद्विविधसंस्कारपरम्परानुसारिणो   
हिरण्यगर्भात्मकादाद्यविस्पन्दाज्जातानि मायागन्धर्वनगरवदाविर्भूतानि । अतो   
मिथ्यात्वान्निष्कारणानि वास्तवसामग्रीनिरपेक्षाणि । न हि स्वाप्नघटादिः स्वोत्पत्तौ   
दण्डचक्रादिसामग्रीसापेक्ष इत्यर्थः ॥ २ ॥  
  
ईश्वरात्समुपागत्य पुनर्जन्मान्तराणि च ।  
भूतान्यनुभवत्यङ्ग स्वकृतैरेव कर्मभिः ॥ ३ ॥  
  
ननु साधुकारी साधुर्भवति पापकारी पापो भवति पुण्यो वै पुण्येन कर्मणा भवति   
पापः पापेन तस्माल्लोकात्पुनरेत्यान्यस्मै लोकाय कर्मणे इत्यादिश्रुतिषु   
जन्मकर्मणोर्बीजाङ्कुरवदनादिः परस्परकार्यकारणभावोऽवगम्यते   
तत्कथमीश्वरस्य कर्मशून्यस्य जीवभावेनाद्यसर्गे जन्मोच्यते तत्राह -   
ईश्वरादिति । स्वकृतैरुपहितकृतैः । नेश्वरस्य जीवभावे कर्मापेक्षा किन्तु   
जीवभावापत्त्यनन्तरं देहादिजन्मनि पूर्वपूर्वदेहादिकृतकर्मापेक्षा । यथा   
सवितुर्जले प्रतिबिम्बनेन चलनादिक्रियापेक्षा प्रतिबिम्बस्य तरङ्गभेदेषु सङ्क्रमे   
तत्तद्गतविक्रियानुभवे चोपाधिक्रियापेक्षा तद्वदिति भावः ॥ ३ ॥  
  
कार्यकारणभावोऽयमीदृशो जन्मकर्मणोः ।  
अकारणमुपायान्ति सर्वे जीवाः परात्पदात् ॥ ४ ॥  
  
तदेव स्पष्टमाह - कार्यकारणभाव इति । तथा चोक्तं वार्तिके   
वियद्वस्तुस्वभावानुरोधादेव न कारकात् । वियत्सम्पूर्णतोत्पत्तौ कुम्भस्यैवं   
दृशाधियाम् इति ॥ ४ ॥  
  
पश्चात्तेषां स्वकर्माणि कारणं सुखदुःखयोः ।  
आत्मज्ञानात्समुत्पन्नः सङ्कल्पः कर्मकारणम् ॥ ५ ॥  
  
पश्चात्तेषां कर्माणीति कुतो ज्ञायते तत्राह - आत्मज्ञानादिति ।   
यादृशमात्मानं यो जानति स तदनुरूपं सङ्कल्पयति सङ्कल्पानुरूपं च करोति ।   
न हि मनुष्यादिदेहात्मताबुद्धिं विना पुण्यपापे सङ्कल्पयति करोति वा । तथा चोक्तं   
भगवद्भिर्भाष्यकृद्भिः न ह्यनध्यस्तात्मभावेन देहेन कश्चिद्व्याप्रियते इति ।   
देहाध्यासोऽपि सङ्कल्पद्वारैव पुण्यपापप्रवृत्तिहेतुरित्याह - सङ्कल्प इति ॥ ५ ॥  
  
सङ्कल्पित्वं हि बन्धस्य कारणं तत्परित्यज ।  
मोक्षस्तु निःसङ्कल्पित्वं तदभ्यासपरो भव ॥ ६ ॥  
  
सङ्कल्पोऽस्यास्तीति सङ्कल्पी तथाविधत्वं   
पुण्यापुण्यप्रवृत्तिभोगवासनादिसन्तानेन बन्धस्य कारणम् ॥ ६ ॥  
  
सावधानो भव त्वं च ग्राह्यग्राहकसम्भ्रमे ।  
अजस्रमेव सङ्कल्पदशाः परिहरञ्छनैः ॥ ७ ॥  
  
सङ्कल्पत्यागे उपायमाह - सावधान इति । ग्राह्यग्राहकभेदभ्रमे हि सति   
ग्राहकस्य ग्राह्ये   
अनुकूलताप्रतिकूलताद्यनुसन्धानाद्धानोपादानानुकूलप्रवृत्तिसङ्कल्पो भवति ।   
ग्राह्यग्राहकविभ्रमत्यागेन तत्साक्षिण्यैकाग्र्यलक्षणसावधानत्वाभ्यासे तु   
सङ्कल्पमूलमेवाच्छिद्यत इति भावः ॥ ७ ॥  
  
मा भव ग्राह्यभावात्मा ग्राह्यकात्मा च मा भव ।  
भावनामखिलां त्यक्त्वा यच्छिष्टं तन्मयो भव ॥ ८ ॥  
  
अमुमेवार्थं कण्ठोक्त्याह - मा भवेति । यत् शिष्टं साक्षिस्वरूपं   
तन्मयस्तदेकरसः ॥ ८ ॥  
  
अजस्रं यं यमेवार्थं पतत्यक्षगणोऽनघ ।  
बध्यते तत्र रागेण तत्रारागेण मुच्यते ॥ ९ ॥  
  
असावधानत्वे तु ग्राह्येऽनुकूले रागोऽवर्जनीय इति   
दर्शयन्वैराग्याभ्यासस्याप्यावश्यकतां दर्शयति - अजस्रमिति ॥ ९ ॥  
  
किञ्चिद्यद्रोचते तुभ्यं तद्बद्धोऽसि भवस्थितौ ।  
न किञ्चिद्रोचते चित्ते तन्मुक्तोऽसि भवस्थितौ ॥ १० ॥  
  
रागवैराग्ययोः स्वरूपं विविच्य दर्शयंस्तयोर्बन्धमोक्षलिङ्गतां दर्शयति ##-  
  
तस्मात्पदार्थनिचयात्सह स्थावरजङ्गमात् ।  
तृणादेर्देवकायान्तान्मा किञ्चित्तव रोचताम् ॥ ११ ॥  
  
अपकर्षावधौ तृणशरीरादेरुत्कर्षावधौ देवो   
हिरण्यगर्भस्तत्कायान्तात्तद्भोग्यविषयरूपाच्च पदार्थनिचयान्निर्धारितं किञ्चिदपि   
तव न रोचताम् ॥ ११ ॥  
  
यत्करोषि यदश्नासि यज्जुहोषि ददासि [जहासि यदित्यपि पाठः ।] यत् ।  
न कर्तासि न भोक्तासि तत्र मुक्तमतिः शमी ॥ १२ ॥  
  
नन्वेवं परवैराग्येण भोक्तृताबन्धजयेऽपि जीवता स्नानभोजनादिक्रियाणां   
दुस्त्यजत्वात्तत्कृतो बन्धः स्यादेवेत्याशङ्क्याह - यदिति । तत्र तासु क्रियासु   
मुक्तमतिः कूटस्थात्मनिविष्टमतिः । तथा चोक्तं भगवता नैव किञ्चित्करोमीति युक्तो   
मन्येत तत्त्ववित् इति ॥ १२ ॥  
  
सन्तोऽतीतं न शोचन्ति भविष्यच्चिन्तयन्ति नो ।  
वर्तमानं च गृह्णन्ति कर्म प्राप्तमखण्डितम् ॥ १३ ॥  
  
इष्टवियोगानिष्टसम्भावनादिप्रयुक्तशोकेन बन्धप्रसक्तिमाशङ्क्याह - सन्त   
इति ॥ १३ ॥  
  
मनसि ग्रथिता भावास्तृष्णामोहमदादयः ।  
मनसैव मनो राम च्छेदनीयं विजानता ॥ १४ ॥  
  
सर्वबन्धजये मनोजय एवोपायः स च मनसैव नान्येनेत्याह - मनसीति ॥ १४ ॥  
  
विवेकेनातितीक्ष्णेन बलादय इवायसा ।  
मनसैव मनश्छिन्धि सर्वभ्रमस्य शान्तये ॥ १५ ॥  
  
यदुपायेन मनसा मनोजयस्तमाह - विवेकेनेति ॥ १५ ॥  
  
क्षालयन्ति मलेनैव मलं क्षालनकोविदाः ।  
वारयन्त्यस्त्रमस्त्रेण विषं प्रति विषेण च ॥ १६ ॥  
  
मनसा मनोजये आत्माश्रयदोषं परिहरति - क्षालयन्तीति । मलेन क्षारादिना ॥ १६ ॥  
  
जीवस्य त्रीणि रूपाणि स्थूलसूक्ष्मपराणि च ।  
तत्रास्य यत्परं रूपं तद्भज द्वे परित्यज ॥ १७ ॥  
  
मनःसंवलितो जीवस्तत्र कियानंशः पृथक्कृत्य मनसा च्छेदनीय इति दर्शयितुं   
जीवरूपाणि विभजते - जीवस्येति । परित्यज मनसा छिन्धि ॥ १७ ॥  
  
पाणिपादमयो योऽयं देहो भोगाय वल्गति ।  
भोगार्थमेतज्जीवस्य रूपं स्थूलमिहास्थितम् ॥ १८ ॥  
  
तानि दर्शयति - पाणीत्यादिना ॥ १८ ॥  
  
स्वसङ्कल्पमयाकारं यावत्संसारभावि यत् ।  
चित्तं तद्विद्धि जीवस्य रूपं रामातिवाहिकम् ॥ १९ ॥  
  
आद्यन्तरहितं सत्यं चिन्मात्रं निर्विकल्पकम् ।  
यत्तद्विद्धि परं रूपं तृतीयं विश्वरूपकम् ॥ २० ॥  
  
विश्वस्य रूपकं निरूपकम् । सत्तास्फूर्तिप्रदमित्यर्थः ॥ २० ॥  
  
एतत्तुर्यपदं शुद्धमत्र बद्धपदो भव ।  
सम्परित्यज्य पूर्वे द्वे मा तत्रात्ममतिर्भव ॥ २१ ॥  
    
श्रीराम उवाच ।  
  
जाग्रत्स्वप्नसुषुप्तेषु स्थितं त्रिष्वप्यलक्षितम् ।  
तुर्यं ब्रूहि विशेषेण विविच्य मुनिनायक ॥ २२ ॥  
  
स्थूलसूक्ष्मरूपे जीवस्य जाग्रत्स्वप्नयोः प्रसिद्धे । तावन्मात्रपरित्यागेऽपि न सम्यक्   
तस्य परिशुद्धिरित्यवस्थात्रयतीतं जिज्ञासमानो रामः पृच्छति - जाग्रदिति ।   
स्थितं सङ्कीर्णमत एव स्पष्टमलक्षितम् । विशेषेण तत्सङ्करव्यावर्तनेन ॥ २२ ॥  
  
श्रीवसिष्ठ उवाच ।  
  
अहम्भावानहम्भावौ त्यक्त्वा सदसती तथा ।  
यदसक्तं समं स्वच्छं स्थितं तत्तुर्यमुच्यते ॥ २३ ॥  
  
अहम्भावो जाग्रत्स्वप्नयोर्विक्षेपः । अनहम्भावः सुषुप्तौ तन्मूलमावरणं   
तावुभौ व्यष्टिरूपौ जीवोपाधी समष्टिरूपौ तु असद्वा इदमग्र आसीत्ततो वै सदजायत   
इत्यादिश्रुतिप्रसिद्धे सदसती ते च त्यक्त्वा ॥ २३ ॥  
  
या स्वच्छा समता शान्ता जीवन्मुक्तव्यवस्थितिः ।  
साक्ष्यवस्था व्यवहृतौ सा तुर्यकलनोच्यते ॥ २४ ॥  
  
जीवन्मुक्तेषु व्यवस्थितिर्निकृष्टस्थितिर्यस्याः । व्यवहृतौ व्यवहारकाले   
साक्ष्यवस्थेति प्रसिद्धा ॥ २४ ॥  
  
नैतज्जाग्रन्न च स्वप्नं सङ्कल्पानामसम्भवात् ।  
सुषुप्तभावो नाप्येतदभावाज्जडता स्थितेः ॥ २५ ॥  
  
तस्या जाग्रदादिसङ्करं वारयति - नैतदिति । जडता आवरणं तत्स्थितेरज्ञानस्य ॥   
२५ ॥  
  
शान्तं सम्यक्प्रबुद्धानां यथास्थितमिदं जगत् ।  
विलीनं तुर्यमेवाहुरबुद्धानां स्थिरं स्थितम् ॥ २६ ॥  
  
नन्वद्वितीयं तुरीयं जाग्रदादि द्वैतकाले जीवन्मुक्तानामपि कथं स्यात्तत्राह -   
शान्तमिति । विलीनं ज्ञानबाधितम् ॥ २६ ॥  
  
अहङ्कारकलात्यागे समतायाः समुद्भवे ।  
विशरारौ कृते चित्ते तुर्यावस्थोपतिष्ठते ॥ २७ ॥  
  
जलविलीनसैन्धववद्विशरारौ कृते सति ॥ २७ ॥  
  
अथेमं शृणु दृष्टान्तं कथ्यमानं मयाधुना ।  
प्रबुद्धोऽपि यथा बोधमुपैषि विबुधोपम ॥ २८ ॥  
  
जाग्रतो व्यवहरतः कथं चित्तं विशरारु स्यादित्यसम्भावनां   
मृगव्याधीयोदाहरणेन वारयति - अथेममित्यादिना ॥ २८ ॥  
  
कस्मिंश्चित्काननाभोगे महामौनं व्यवस्थितम् ।  
दृष्ट्वाद्भुतमिदं किञ्चिन्मुनिं पप्रच्छ लुब्धकः ॥ २९ ॥  
  
महामौनं ज्ञानबाधितवागादिचेष्टम् । इदं वक्ष्यमाणं पप्रच्छ ॥ २९ ॥  
  
पश्चादुपगतो बाणभिन्नं मृगमभिद्रुतम् ।  
मुने मदीयबाणेन विद्धो मृग इहागतः ॥ ३० ॥  
  
बाणभिन्नमभिद्रुतं पलायितुं मृगं पश्चाद्भागे उपगतो लुब्धक इति   
पूर्वान्वयि । किं पप्रच्छ तदाह - मुने इत्यादिना ॥ ३० ॥  
  
क्व प्रयातो मृग इति प्रत्युवाच स तं मुनिः ।  
समशीला वयं साधो मुनयो वनवासिनः ॥ ३१ ॥  
  
पुनर्मृग इत्युक्तिः सम्भ्रमात् ॥ ३१ ॥  
  
नास्माकमस्त्यहङ्कारो व्यवहारेषु यः क्षमः ।  
सर्वाणीन्द्रियकर्माणि करोति हि सखे मनः ॥ ३२ ॥  
  
व्यवहारेष्वनभ्यस्तेष्विति शेषः ॥ ३२ ॥  
  
अहङ्कारमयं तन्मे नूनं प्रगलितं चिरम् ।  
जाग्रत्स्वप्नसुषुप्ताख्या दशा वेद्मि न काश्चन ॥ ३३ ॥  
  
अहङ्कारमयमभिमानप्रचुरम् । चिरं सदैव ॥ ३३ ॥  
  
तुर्य एव हि तिष्ठेऽहं तत्र दृश्यं न विद्यते ।  
इति तस्य वचः श्रुत्वा मुनिनाथस्य राघव ॥ ३४ ॥  
  
लुब्धकोऽर्थमविज्ञाय जगामाभिमतां दिशम् ।  
अतो वच्मि महाबाहो नास्ति तुर्येतरा दशा ॥ ३५ ॥  
  
अतस्तादृशमुन्यनुभवश्रुत्यादिबाध्यत्वात्तुर्येतरा जाग्रदादिदशा स्थूलादिदशा   
च नास्ति ॥ ३५ ॥  
  
निर्विकल्पा हि चित्तुर्यं तदेवास्तीह नेतरत् ।  
जाग्रत्स्वप्नसुषुप्ताख्यं त्रयं रूपं हि चेतसः ॥ ३६ ॥  
  
गुणत्रयात्मकमायामयचित्तकार्यत्वात्तिसृणामवस्थानां मायाबाधे चित्तस्य   
मृतत्वादपि तदुपादेयावस्थानामसत्त्वमित्याह - जाग्रदित्यादिना ॥ ३६ ॥  
  
घोरं शान्तं च मूढं च आत्मचित्तमिहास्थितम् ।  
घोरं जाग्रन्मयं चित्तं शान्तं स्वप्नमयं स्थितम् ॥ ३७ ॥  
  
तिस्रोऽवस्था रज-आदिगुणप्राधान्येन त्रिधा विभज्य दर्शयति - घोरमिति ।   
स्वर्गनरकपुनर्जन्मादिहेतुपुण्यपापोत्पादनाद्घनीभावाधिक्याच्च जाग्रन्मयं   
जाग्रदवस्थं चित्तं घोरमित्याद्यूह्यम् ॥ ३७ ॥  
  
मूढं सुषुप्तभावस्थं त्रिभिर्हीनं मृतं भवेत् ।  
यच्च चित्तं मृतं तत्र सत्त्वमेकं स्थितम् समम् ।  
तदेव योगिनः सर्वे यत्नात्सम्पादयन्ति हि ॥ ३८ ॥  
  
गुणत्रयात्मकमायोच्छेदात्त्रिभिर्हीनम् । मृते चित्ते योगिनां प्रारब्धशेषभोगाय   
भस्मनि शौक्ल्यमिव सत्त्वाम्श एवानुवर्तते न रजस्तर्मोशलेश इत्याह - यच्चेति ।   
रजसा अक्षोभ्यमाणत्वात्समम् । तादृशे चित्ते नैर्मल्यातिशयेन स्वात्मसुखस्य   
सदैवाविर्भावात्सर्वव्यापारोपरमेण समाध्यभ्यासं यत्नात्सम्पादयन्तीत्यर्थः   
॥ ३८ ॥  
  
समस्तसङ्कल्पविलासमुक्तं तुर्ये पदे तिष्ठ निरामयात्मा ।  
यत्र स्थिताः साधु सदैव मुक्ताः प्रशान्तभेदा मुनयो महान्तः ॥ ३९ ॥  
  
अतस्त्वमपि तादृशं चित्तं सम्पाद्य तुर्ये पदे विश्रान्तस्तिष्ठेत्याह - समस्तेति ।   
स्पष्टम् ॥ ३९ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०   
मृगव्याधीयं नाम चतुर्विंशत्यधिकशततमः सर्गः ॥ १२४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
मृगन्याधीयं नाम चतुर्विंशत्युत्तरशततमः सर्गः ॥ १२४ ॥  
  
# १२५
पञ्चविंशत्यधिकशततमः सर्गः १२५  
  
श्रीवसिष्ठ उवाच ।  
  
सिद्धान्तोऽध्यात्मशास्त्राणां सर्वापह्नव एव हि ।  
नाविद्यास्तीह नो माया शान्तं ब्रह्मेदमक्रमम् ॥ १ ॥  
  
सर्वापह्नवसिद्धान्ते वादिनां यत्र विभ्रमाः ।  
तुर्ये तथाविधे स्थैर्यं सोपायमुपदिश्यते ॥  
  
अविद्यया सहजैवास्यावस्थात्रयप्रपञ्चस्य मायया ऐश्वरस्य वियदादिप्रपञ्चस्य   
वेति सर्वस्य द्वैतजातस्यापह्नव आत्मानमधिकृत्य प्रवृत्तानां   
श्रुतिस्मृतीतिहासपुराणादिशास्त्राणां परमसिद्धान्तो न वस्तुप्रकाशनम् ।   
स्वप्रकाशस्यात्मवस्तुनः स्वतःसिद्धतया तत्सिद्धौ प्रमाणाप्रसरादित्याह -   
सिद्धान्त इति । शान्तं सर्वोपप्लवरहितमिदं नित्यापरोक्षं ब्रह्म शास्त्रैर्न   
क्रम्यत इत्यक्रममवगाढुमशक्यमित्यर्थः । तथा च श्रुतिः यतो वाचो निवर्तन्ते   
अप्राप्य मनसा सह इति । तथा च द्रविडाचार्यैरप्युक्तम् यद्यप्रमेयं ब्रह्म   
किमर्थं शास्त्रमिति चेत्सिद्धं तु न्निवर्तकत्वात् इति ॥ १ ॥  
  
शान्त एव चिदाभासे स्वच्छे समसमात्मनि ।  
समग्रशक्तिखचिते ब्रह्मेति कलिताभिधे ॥ २ ॥  
  
श्रुत्यादिसिद्धान्तापरिज्ञानादेव स्वबुद्धिवैभवेन जगन्मूलान्वेषिणां वादिनां   
ब्रह्मशब्दवाच्ये सर्वशक्त्यात्मकमायाशबले ब्रह्मणि   
बुद्धिदोषवैचित्र्यान्नानाविधाः कल्पनाः प्रवृत्ता इत्याह - शान्त इति द्वाभ्याम्   
॥ २ ॥  
  
निर्णीय केचिच्छून्यत्वं केचिद्विज्ञानमात्रताम् ।  
केचिदीश्वररूपत्वं विवदन्ते परस्परम् ॥ ३ ॥  
  
निर्णीय स्वस्वबुद्ध्यनुसारेण सिद्धान्तभेदान्कल्पयित्वा ॥ ३ ॥  
  
सर्वमेव परित्यज्य महामौनी भवानघ ।  
निर्वाणवान्निर्मननः क्षीणचित्तः प्रशान्तधीः ॥ ४ ॥  
  
सर्वं मायान्तं दृश्यजातं परित्यज्य ।   
समनस्कसर्वेन्द्रियव्यापारोपरमान्महामौनी । पूर्णानन्दचिदात्मनि निर्वाणवान्सन्   
आत्मन्येवास्स्वेति परेणान्वयः ॥ ४ ॥   
  
आत्मन्येवास्स्व शान्तात्मा मूकान्धबधिरोपमः ।  
नित्यमन्तर्मुखो भूत्वा स्वात्मनान्तः प्रपूर्णधीः ॥ ५ ॥  
  
जाग्रत्येव सुषुप्तस्थः कुरु कर्माणि राघव ।  
अन्तः सर्वपरित्यागी बहिः कुरु यथागतम् ॥ ६ ॥  
  
पञ्चमादिभूमिकाजयाज्जाग्रदवस्थोपि सुषुप्त इव स्थितः ॥ ६ ॥  
  
चित्तसत्ता परं दुःखं चित्तासत्ता परं सुखम् ।  
अतश्चित्तं चिदेकात्मा नय क्षयमवेदनात् ॥ ७ ॥  
  
अवेदनात्प्रियद्वेष्यत्वाननुसन्धानात् ॥ ७ ॥  
  
दृष्टा रम्यमरम्यं वा स्थेयं पाषाणवत्समम् ।  
एतावतात्मयत्नेन जिता भवति संसृतिः ॥ ८ ॥  
  
अवेदनादित्येतदेव स्पष्टयति - दृष्ट्वेति ॥ ८ ॥  
  
संवेदनीयं न सुखं नासुखं न च मध्यमम् ।  
एतावतात्मयत्नेन दुःखान्तोऽनन्त आप्यते ॥ ९ ॥  
  
संवेदनीयं चिन्तनीयम् । असुखं दुःखम् । मध्यमं तदुभयसाधनम् ॥ ९ ॥  
  
आपीनमण्डलशशाङ्कवदन्तरेव श्रीमद्रसायनमयः सुखमेति तज्ज्ञः ।  
विज्ञातसर्वभुवनत्रयवस्तुसारः कुर्वन्न नाम कुरुते परमभ्युपेतः ॥ १० ॥  
  
विज्ञातः सर्वेषां भुवनत्रयवस्तूनां सारो येन । अत एव श्रीमत् स्वतः सर्वतः   
प्रकाशेन शोभमानं यद्रसायनं निरतिशयसुखममृतं च तन्मयः । अत एव   
च आसमन्तात्पीनं पुष्टं मण्डलं यस्य तादृशो यः शशाङ्कः   
पूर्णचन्द्रस्तत्कल्पः परं परमात्मानमभ्युपेतस्तज्ज्ञो जीवन्मुक्तिसुखमेति ।   
कुर्वन्नपि प्रारब्धोपनीतं व्यवहारं न कुरुते । प्रतिबिम्बचेष्टायामिव न स्वस्य   
कर्तृत्वं पश्यतीत्यर्थः ॥ १० ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० तुर्ये   
स्थैर्योपायकथनं नाम पञ्चविंशत्युत्तरशततमः सर्गः ॥ १२५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे तुर्ये   
स्थैर्योपायकथनं नाम पञ्चविंशत्युत्तरशततमः सर्गः ॥ १२५ ॥  
  
# १२६
षड्विंशत्यधिकशततमः सर्गः १२६  
  
श्रीराम उवाच ।  
  
सप्तानां योगभूमीनामभ्यासः क्रियते कथम् ।  
कीदृशानि च चिह्नानि भूमिकां प्रति योगिनः ॥ १ ॥  
  
उच्येते योगभूमीनामभ्यासक्रमलक्षणे ।  
अन्तराले मृतौ भोगास्ततो जन्मान्तरे जयः ॥  
  
जाग्रत्येव सुषुप्तस्थः कुरु कर्माणि राघव इति चतुर्थभूमिकारूढं रामं प्रति   
पञ्चमादिभूमिकास्थितिः सम्पाद्येत्युक्तम् । तत्सम्पादनकामो रामः   
स्वजितजेतव्यभूमिकाविभागज्ञानाय तल्लक्षणानि तदभ्यासक्रमं च पृच्छति ##-  
वीप्सायां प्रतेः कर्मप्रवचनीयसञ्ज्ञायां द्विर्वचनस्याव्ययीभावस्य वा   
आवश्यकत्वात्तदकरनं छान्दसम् ॥ १ ॥  
  
श्रीवसिष्ठ उवाच ।  
  
प्रवृत्तश्च निवृत्तश्च भवति द्विविधः पुमान् ।  
स्वर्गापवर्गोन्मुखयोः शृणु लक्षणमेतयोः ॥ २ ॥  
  
पृष्टं भूमिकाभ्यासक्रमं कथयिष्यन्वसिष्ठस्तदधिकारिणं   
प्रवृत्तिशास्त्राधिकारिव्यावृत्तं दर्शयितुं तौ विभज्य तयोर्लक्षणभेदोक्तिं   
प्रतिजानीते - प्रवृत्तश्चेति । पुमान् वेदमार्गस्थः पुरुषः ॥ २ ॥  
  
कियत्तन्नाम निर्वाणं वरं संसृतिरेव मे ।  
इतिकर्तव्यकर्ता यः स प्रवृत्त इति स्मृतः ॥ ३ ॥  
  
तत्रादौ रागादिदोषैर्विपरीतबुद्धेः प्रवृत्तस्य लक्षणमाह - कियदिति । तत्   
सर्वविषयशून्यत्वेन प्रसिद्धं निर्वाणं कियन्नाम । न भोगरागिणां   
बहुमतमित्यर्थः । उच्चावचभोगसम्पन्ना संसृतिरेव मे वरन् । यथाहुः अपि   
वृन्दावने शून्ये शृगालत्वं स वाञ्छति । न तु निर्विषयं मोक्षं कदाचिदपि   
गौतम् ॥ इति । एवं प्रकारेण निश्चित्य कर्तव्यस्य नित्यनैमित्तिककाम्यकर्मजातस्य यः   
कर्ता ॥ ३ ॥  
  
चलार्णवयुगच्छिद्रकूर्मग्रीवाप्रवेशवत् ।  
अनेकजन्मनामते विवेकी जायते पुमान् ॥ ४ ॥  
  
निवृत्तं लक्षयिष्यन् निवृत्तिहेतुं विवेकं वर्णयितुं तद्दौर्लभ्यमाह - चलेति ।   
यथा यादोगणकोटिभिः   
प्रचण्डपवनैर्वडवानलक्कथनादिभिश्चात्यन्तचञ्चलपूर्वापरार्णवद्वयोदरे   
विहरतां कूर्माणां ग्रीवाणामल्पतरेऽपि तरङ्गचलनादिप्रयुक्तभये   
झटित्येवान्तःप्रवेशाः पुनर्निर्गमाश्चासङ्ख्येयास्तद्वदसङ्ख्येयानां   
मृत्युमुखप्रवेशपुनर्निर्गमनलक्षणानां जन्मनामन्ते कश्चिदेव पुमान्   
विवेकी जायत इत्यर्थः । अथवा क्षारार्णवस्थमहाकूर्मग्रीवा यथा अनेकशः   
कण्ठच्छिद्रे प्रविश्य निर्गतापि क्षारार्णवरसमेवास्वादयन्ती तमेव   
बहुमन्यमाना आप्रलयं न क्षीरार्णवरसं जानाति । अन्ते कल्पान्ते तु चलयोः   
क्षारक्षीरार्णवयोर्मिलनावसरे तदुभयोदरलक्षणच्छिद्रे ग्रीवाप्रवेशे   
क्षीररसमास्वाद्य क्षाररसात्क्षीररसस्य विवेकिनी भूत्वा तदासक्ता जायते तद्वज्जीवोऽपि   
प्राग्विषयरसानेव बहुमन्यमानोऽनेकजन्मनामन्ते   
भाग्योदयादध्यात्मशास्त्ररसमास्वाद्य विवेकी तदासक्तो जायत इत्यर्थः । अथवा   
अमृतोत्पादनाय देवासुरैः समुद्रमथने क्रियमाणे यथा मन्थाचलाधारस्य   
कूर्मभूतस्य भगवतः समस्तभुवनाधारोदरत्वादन्तर्बहिश्च   
मथ्यमानचलार्णवयुगस्य च्छिद्रे क्व प्रथमममृतमुत्पद्यते इत्यास्वादनेन   
परीक्षार्थं प्रवृत्ता ग्रीवा अनेकेषामन्तःप्रवेशबहिर्निर्गमनजन्मनामन्ते   
अन्तर्बहिर्वा यत्रैव प्रथमममृतमुत्पन्नं तत्रैव पायेन   
बहिर्मनननिदिध्यासनाभ्यामन्तश्च ब्रह्मात्मतत्त्वविवेकाय प्रवृत्तः   
पुमाननेकजन्माभ्यासवशादन्ते अन्तरेव बहिः श्रवणावसरे वा साक्षाद्विवेकेन   
निरतिशयानन्दमास्वादयतीत्यर्थः । अथवा चलयोरर्णवयोर्युगस्य युग्मस्य च्छिद्रे   
मध्यवर्तितीरविवरे कूर्मस्य ग्रीवया साधनभूतया प्रवेशे सति यथा परतो   
निर्गमने पश्चान्निवर्तने तथैव च्छिद्रावस्थाने वा न क्वापि विश्रान्तिस्तथा   
प्राक्तनं भवसागरं परित्यज्य भवान्तरं प्रति विविक्षोर्जीवस्य न क्वापि विश्रान्तिःइ   
। तथाहि । प्राक्तने जन्मनि जरामरणादिदुःखपरम्पराभाविनि   
बाल्यादिदुःखसन्ततिर्मध्यवर्तिनि यातनादेहे गर्भवासे वा महद्दुःखमिति । इत्थं   
दुःखमयानामनेकेषां जन्मनामन्ते पुमान्कुतश्चित्पुण्यपरिपाकाद्विवेकी जायते ॥   
४ ॥  
  
असारा बत संसारव्यवस्थालं ममैतया ।  
किं कर्मभिः पर्युषितैर्दिनं तैरेव नीयते ॥ ५ ॥  
  
कीदृशो विवेकोऽस्य जायते तमाह - असारेत्यादिना । विविधा विरुद्धा   
चावस्थितिर्व्यवस्था असारा विश्रान्तिसुखहीना । पर्युषितैरनुचितपरिणामैः   
[अशुचिपरिणामैः इति पाठः ।] ॥ ५ ॥  
  
क्रियातिशयनिर्मुक्तं किं स्याद्विश्रमणं परम् ।  
इति निश्चयवान्योऽन्तः स निवृत्त इति स्मृतः ॥ ६ ॥  
  
क्रियाप्रयुक्तैरतिशयैरुत्पत्त्याप्तिविकृतिसंस्कारैर्निर्मुक्तं कूटस्थमित्यर्थः । इति   
विचार्य तदवश्यं सम्पादनीयमिति निश्चयवान् ॥ ६ ॥  
  
कथं विरागवान्भूत्वा संसाराब्धिं तराम्यहम् ।  
एवंविचारणपरो यदा भवति सन्मतिः ॥ ७ ॥  
  
तस्य प्रथमभूमिकाप्राप्तिक्रममाह - कथमित्यादिना ॥ ७ ॥  
  
विरागमुपयात्यन्तर्भावनास्वनुवासरम् ।  
क्रियासूदाररूपासु क्रमते मोदतेऽन्वहम् ॥ ८ ॥  
  
भावनासु भोगतत्साधनचिन्तासु । विरागं वैरस्यम् । उदाररूपासु   
चित्तशुद्ध्यनुकूलासु शौचसत्सङ्गेश्वरोपासनजपादिरूपासु क्रियासु क्रमते सज्जते ।   
तेन चान्वहं चित्तशुद्ध्युपचयेन तृष्णाक्षयान्मोदते ॥ ८ ॥  
  
ग्राम्यासु जडचेष्टासु सततं विचिकित्सति ।  
नोदाहरति मर्माणि पुण्यकर्माणि सेवते ॥ ९ ॥  
  
विचिकित्सति जुगुप्सते । मर्माणि परेषां रहस्यदोषान्नोदाहरति न भाषते ॥ ९ ॥  
  
मनोनुद्वेगकारीणि मृदुकर्माणि सेवते ।  
पापाद्विमेति सततं न च भोगमपेक्षते ॥ १० ॥  
  
परेषां स्वस्य च मनसः अनुद्वेगकराणि मृदून्यल्पायासमहाफलानि   
यमनियमादिकर्माणि सेवते । भोगे च पापावश्यम्भावात्तं नापेक्षते ॥ १० ॥  
  
स्नेहप्रणयगर्भाणि पेशलान्युचितानि च ।  
देशकालोपपन्नानि वचनान्यभिभाषते ॥ ११ ॥  
  
पेशलान्यनुद्वेगकराणि । उचितानि सत्यप्रियहितादिरूपाणि ॥ ११ ॥  
  
तदासौ प्रथमामेकां प्राप्तो भवति भूमिकाम् ।  
मनसा कर्मणा वाचा सज्जनानुपसेवते ॥ १२ ॥  
  
एवङ्गुणविशिष्टपुरुषस्य सच्छास्त्रश्रवणाधिकारलक्षणायां   
प्रथमभूमिकायामवतार इत्याह - तदेति । सज्जनान्   
शान्तिदान्तिज्ञानविज्ञानसम्पन्नान् ॥ १२ ॥  
  
यतः कुतश्चिदानीय ज्ञानशास्त्राण्यवेक्षते ।  
एवंविचारवान्यः स्यात्संसारोत्तारणं प्रति ॥ १३ ॥  
  
यतः कुतश्चित्तत्सेवानुकूलं धनादिसाधनमानीय   
तान्सेवमानस्तन्मुखाज्ज्ञानशास्त्राणि   
पुराणमोक्षधर्माध्यात्मसंहितादीन्यवेक्षते शृणोतीत्यर्थः ॥ १३ ॥  
  
स भूमिकावानित्युक्तः शेषः स्वार्थ इति स्मृतः ।  
विचारनाम्नीमितरामागतो योगभूमिकाम् ॥ १४ ॥  
  
भूमिकावान्प्रथमभूमिकाप्रविष्ट इत्युक्तः । शेषः   
उक्तसाधनचतुष्टयादिसम्पत्तिहीनस्त्वध्यात्मग्रन्थासक्तोऽपि रागादिना   
अनधिकारिजनप्रतारणेनार्जनादिना उदरभरणशीलत्वात्स्वार्थो वञ्चक इत्यर्थः ।   
सेयं शुभेच्छाख्या प्रथमा भूमिका । तस्य क्रमेण   
द्वितीयभूमिकाप्रवेशक्रममाह - विचारेति । भूमिकामागतः   
अधिकारप्राप्त्याऽवतीर्णः ॥ १४ ॥  
  
श्रुतिस्मृतिसदाचारधारणाध्यानकर्मणाम् ।  
मुख्यया व्याख्यया ख्याताञ्श्रयते श्रेष्ठपण्डितान् ॥ १५ ॥  
  
स तत्र किं करोति तदाह - श्रुतीति । श्रुतीनां स्मृतीनां सदाचाराणां   
धारनाध्यानकर्मणां साध्येन समाधिना साधनैश्च   
यमनियमासनप्राणायामप्रत्याहारैः प्रतिपाद्ये यस्य योगशास्त्रस्य तस्य च   
मुख्यया अनुष्ठानानुष्ठापनफलोपहितया व्याख्यया व्याख्यानेन ख्यातान् ।   
आत्मतत्त्वानुभवोपदेशकुशलत्वाच्छ्रेष्ठान्पण्डितान् गुरून् श्रयते   
श्रवणमननादिविचाराय शरणं गच्छतीत्यर्थः । तथा च श्रुतिः तद्विज्ञानार्थं   
स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् इति ॥ १५ ॥  
  
पदार्थप्रविभागज्ञः कार्याकार्यविनिर्णयम् ।  
जानात्यधिगतश्रव्यो गृहं गृहपतिर्यथा ॥ १६ ॥  
  
स्वयं व्याकरणाद्यङ्गाभिज्ञत्वात्पदानां तदर्थानां च   
वाच्यलक्ष्यादिरूपाणां लक्षणादिप्रविभागज्ञः शिष्यो गुरुमुखादधिगतश्रव्यः   
सन् कार्यं साध्यं कर्मकाण्डार्थस्तद्विलक्षणमकार्यं सिद्धं   
ब्रह्मकाण्डार्थस्तयोर्विन्निर्णयं गृहपतिः स्वगृहकोष्ठविभागमिव स्पष्टं   
जानाति ॥ १६ ॥  
  
मदाभिमानमात्सर्यमोहलोभातिशायिताम् ।  
बहिरप्याश्रितामीषत्त्यजत्यहिरिव त्वचम् ॥ १७ ॥  
  
बहिर्लोकमर्यादानुसारेणेषदाश्रितामपि । अनेन प्रथमभूमिकायामेव   
तेषामन्तर्निवृत्तता दर्शिता ॥ १७ ॥  
  
इत्थम्भूतमतिः शास्त्रगुरुसज्जनसेवनात् ।  
सरहस्यमशेषेण यथावदधिगच्छति ॥ १८ ॥  
  
शास्त्ररहस्यं परमतात्पर्यं प्रमाणासम्भावनानिरासेनाधिगच्छति ।   
गुरुसज्जनाभिमतमात्मरहस्यं प्रमेयासम्भावनानिरासेनाधिगच्छति ॥ १८ ॥  
  
असंसङ्गाभिधामन्यां तृतीयां योगभूमिकाम् ।  
ततः पतत्यसौ कान्तः पुष्पशय्यामिवामलाम् ॥ १९ ॥  
  
एवं द्वितीयभूमिकां जितवतस्तृतीयभूमिकाप्रवेशमाह - असंसङ्गेति ।   
ततस्तृतीयां भूमिकां पतति प्रविशति ॥ १९ ॥  
  
यथावच्छास्त्रवाक्यार्थे मतिमाधाय निश्चलम् ।  
तापसाश्रमविश्रामैरध्यात्मकथनक्रमैः ॥ २० ॥  
  
यथावदिति श्लोकद्वयन्न् यथायोगं पूर्वभूमिकाद्वयानुवादः ॥ २० ॥  
  
संसारनिन्दकैस्तद्वद्वैराग्यकरणक्रमैः ।  
शिलाशय्यासमासीनो जरयत्यायुराततम् ॥ २१ ॥  
  
वनवासविहारेण चित्तोपशमशोभिना ।  
असङ्गसुखसौम्येन कालं नयति नीतिमान् ॥ २२ ॥  
  
ग्रामवासे विक्षेपबाहुल्येन समाध्यभ्यासानिर्वाहाद्वनवासविहारेण ॥ २२ ॥  
  
अभ्यासात्साधुशास्त्राणां करणात्पुण्यकर्मणाम् ।  
जन्तोर्यथावदेवेयं वस्तुदृष्टिः प्रसीदति ॥ २३ ॥  
  
तत्र चित्तप्रसादे व्युत्थानकाले पूर्वभूमिकाद्वयधर्मानुवृत्तिरप्यावश्यकीति   
दर्शयति - अभ्यासादिति ॥ २३ ॥  
  
तृतीयां भूमिकां प्राप्य बुधोऽनुभवति स्वयम् ।  
द्विःप्रकारमसंसङ्गं तस्य भेदमिमं शृणु ॥ २४ ॥  
  
असङ्गसुखसौम्येनेत्युक्तिं विभज्य व्याचष्टे - तृतीयामिति ॥ २४ ॥  
  
द्विविधोऽयमसंसङ्गः सामान्यः श्रेष्ठ एव च ।  
नाहन्न् कर्ता न भोक्ता च न बाध्यो न च बाधकः ॥ २५ ॥  
  
सामान्यः पूर्वभूमिकासाधारणः । स्वदेहक्रियाफलयोर्न कर्ता न भोक्ता   
चेत्युदासीनः । परक्रियाफलानां च न बाध्यो बाधकश्चेत्यसङ्गः ॥ २५ ॥  
  
इत्यसञ्जनमर्थेषु सामान्यासङ्गनामकम् ।  
प्राक्कर्मनिर्मितं सर्वमीश्वराधीनमेव च ॥ २६ ॥  
  
इति निश्चयेन । अर्थेषु दृश्येष्वसञ्जनमनभिष्वङ्गः । सामान्यासंसङ्गमेव   
दृढीकर्तुं प्रपञ्चयति - प्राक्कर्मेति सार्धत्रिभिः । सुखं वा प्राप्यमाणं   
यदि वा दुःखं प्राप्यमाणं सर्वं प्राक्कर्मनिर्मितं कर्मस्वातन्त्र्यपक्षे ।   
ईश्वरस्वातन्त्र्यपक्षे त्वीश्वराधीनमेव । वाशब्द उत्तरपक्षस्य   
प्रामाणिकत्वद्योतनार्थः ॥ २६ ॥  
  
सुखं वा यदि वा दुःखं कैवात्र मम कर्तृता ।  
भोगाभोगा महारोगाः सम्पदः परमापदः ॥ २७ ॥  
  
पक्षद्वयेऽपि ममास्वातन्त्र्यात्स्वतन्त्रः कर्तेत्यानुशासनिकी कर्तृता कैव न   
काचिदपीत्यर्थः । असंसङ्गोपयुक्तानन्यानप्यनास्थाहेतून्भावेषु दर्शयति -   
भोगा इति ॥ २७ ॥   
  
वियोगायैव संयोगा आधयो व्याधयो धियः ।  
कालः कवलनोद्युक्तः सर्वभावाननारतम् ॥ २८ ॥  
  
अनास्थयेति भावानां यदभावनमान्तरम् ।  
वाक्यार्थलग्नमनसः सामान्योऽसावसङ्गमः ॥ २९ ॥  
  
इयमनास्थापि श्रवणादिसाहाय्येन वाक्यार्थज्ञानासक्तस्यैवासंसङ्गसुखाय   
नान्यस्येत्याह - वाक्यार्थेति ॥ २९ ॥  
  
अनेकक्रमयोगेन संयोगेन महात्मनाम् ।  
वियोगेनासतामन्तः प्रयोगेणात्मसंविदाम् ॥ ३० ॥  
  
अयं चासंसङ्गः पूर्वभूमिकयोरेव सत्सङ्गाद्युपायैः सम्यगभ्यसनीय इत्याह   
- अनेनेति । श्रवणमननात्मिकानामात्मसंविदां प्रयोगेण आवर्तनेन । तथा च   
भगवतो बादरायणस्य सूत्रं आवृत्तिरसकृदुपदेशात् इति ॥ ३० ॥  
  
पौरुषेण प्रयत्नेन सन्तताभ्यासयोगः ।  
करामलकवद्वस्तुन्यागते स्फुटतां दृढम् ॥ ३१ ॥  
  
आत्मवस्तुनि प्रमाणप्रमेयासम्भावनाद्वयनिरासेन स्फुटतां इत्थमेवात्मवस्त्विति   
विश्वासगोचरतामागते सति ॥ ३१ ॥  
  
संसाराम्बुनिधेः पारे सारे परमकारणे ।  
नाहन्न् कर्तेश्वरः कर्ता कर्म वा प्राकृतं मम ॥ ३२ ॥  
  
सप्तम्यन्तत्रयन्न् पूर्वान्वयि वस्तुनीत्यस्य विशेषणम् । श्रेष्ठासंसङ्गं   
दर्शयति - नाहमित्यादिना । नाहं कर्ता किन्त्वीश्वर एव कर्ता । मम   
प्राक्कृतमिदानीं क्रियमाणं वा कर्म   
नास्तीत्यादिनिरासतत्प्रतियोग्यादिविकल्पशब्दार्थवेदनामपि दूरतरे कृत्वा   
यन्मौनमासनमिति परेणान्वयः ॥ ३२ ॥  
  
कृत्वा दूरतरे नूनमिति शब्दार्थभावनम् ।  
यन्मौनमासनं शान्तं तच्छ्रेष्ठासङ्ग उच्यते ॥ ३३ ॥  
  
मौनं वाङ्मनश्चक्षुरादिचेष्टाशून्यन्न्   
निदिध्यासनपरिपाकफलनिर्विकल्पसमाधिना यत् आसनमवस्थानम् ॥ ३३ ॥  
  
यन्नान्तर्न बहिर्नाधो नोर्ध्वं नाशासु नाम्बरे ।  
न पदार्थे नापदार्थे न जडे न च चेतने ॥ ३४ ॥  
  
यद्ब्रह्मैकरस्यविलीनचित्तवृत्त्यात्मकमासितम् ।   
अन्तर्बाह्यादिसर्ववस्त्वालम्बनशून्यमित्यर्थः । चेतने चिदाभासे । सर्वा   
विषयसप्तम्यः ॥ ३४ ॥  
  
आसितं भासनं शान्तमभासं नभसा समम् ।  
अनाद्यन्तमजं कान्तं तच्छ्रेष्ठासङ्ग उच्यते ॥ ३५ ॥  
  
यत आसितं भासनं स्वप्रकाशचिद्रूपम् । अभासं प्रकाशकान्तरशून्यम् ॥ ३५ ॥  
  
सन्तोषामोदमधुरः सत्कार्यामलपल्लवः ।  
चित्तनालाग्रसंलीनो विघ्नकण्टकसङ्कटः ॥ ३६ ॥  
  
स चायं समाधिः सदाचारोपबृंहितविवेकस्य फलमिति वक्तुं विवेकं पद्मत्वेन   
रूपयति - सन्तोषेति । सत्कार्याणि निष्कामकर्माणि   
उपासनगुरुशुश्रूषाश्रवणादीन्येव पल्लवा यस्य । चित्तलक्षणनालाग्रे संलीनै   
रागादिवासनाप्रभवैर्बहुतरविघ्नकण्टकैः सङ्कटो निबिडितः ॥ ३६ ॥  
  
विवेकपद्मो रूढोऽन्तर्विचारार्कविलासितः ।  
फलं फलत्यसंसङ्गां तृतीयां भूमिकामिमाम् ॥ ३७ ॥  
  
सोऽयमसंसङ्ग एव तृतीया भूमिकेत्याह - फलमिति ॥ ३७ ॥  
  
समवायाद्विशुद्धानां सञ्चयात्पुण्यकर्मणाम् ।  
काकतालीययोगेन प्रथमोदेति भूमिका ॥ ३८ ॥  
  
प्रथमभूमिकैवानेकजन्मसञ्चितसुकृतपरिपाकैरैहिकपुण्यसञ्चयैश्च   
दैवादङ्कुरिता चेत्सैव सत्सङ्गमादिना महता यत्नेन रक्षणीया सा चेद्रक्षिता   
अनायासेनैव द्वितीयादिभूमिकाः सेत्स्यन्तीति तत्रैव यत्नाधिक्यमुपदिशति -   
समवायादिति । विशुद्धानां तत्त्वविदां   
समवायाद्दानमानभजनाद्युपायैर्मेलनात् ॥ ३८ ॥  
  
भूमिः प्रोदितमात्रा तैरमृताङ्कुरिकेव सा ।  
विवेकेनाम्बुसेकेन रक्ष्या पाल्या प्रयत्नतः ॥ ३९ ॥  
  
समवेतैस्तैः किं कार्यं तदाह - भूमिरिति । यतस्तैर्विशुद्धैः सा   
शुभेच्छालक्षणा भूमिरीषच्छ्रुभप्रवृत्त्युन्मुखतया प्रोदिता मेघैरङ्कुरिता   
भूमिरिव प्रतिदिनं विवेकोपदेशलक्षणेनाम्बुसेकेन यथा अमृता अम्लाना भवति   
तथा रक्ष्या वर्धनीया दुष्प्रवृत्त्यादिविघ्ननिवारणयत्नेन पालनीया चेत्यर्थः ॥ ३९   
॥  
  
येनांशेनोल्लसत्येषा विचारेणोदयं नयेत् ।  
तमेवानुदिनं यत्नात्कृषीवल इवाङ्कुरम् ॥ ४० ॥  
  
एषा शुभेच्छा साधनचतुष्टयमध्ये वैराग्यलक्षणेन वा येनैवांशेन   
प्रथममङ्कुरितोल्लसति तमेवांशं विचारेणोदयमभिवृद्धिं नयेत् ॥ ४० ॥  
  
एषा हि परिमृष्टान्तरन्यासां प्रसवैकभूः ।  
द्वितीयां भूमिकां यत्नात्तृतीयां प्राप्नुयात्ततः ॥ ४१ ॥  
  
एक्ॐशोऽभिवर्धितोऽन्या उत्तरभूमिकाश्च स्वयमेव साधयिष्यतीत्याह - एषेति ॥ ४१ ॥  
  
श्रेष्ठा संसङ्गता ह्येषा तृतीया भूमिकात्र हि ।  
भवति प्रोज्झिताशेषसङ्कल्पकलनः पुमान् ॥ ४२ ॥  
  
सोपायं वर्णितां तृतीयभूमिकां सफलामुपसंहरति - श्रेष्ठेति ॥ ४२ ॥  
  
श्रीराम उवाच ।  
  
मूढस्यासत्कुलोत्थस्य प्रवृत्तस्याधमस्य च ।  
अप्राप्तयोगिसङ्गस्य कथमुत्तरणं भवेत् ॥ ४३ ॥  
  
प्रसङ्गादन्तराले मूढेषु दयया रामः पृच्छति - मूढस्येति ।   
आभिजात्याद्यधिकारिविशेषणहीनस्याध्यात्मकथाविमुखस्य कामभोगार्थमेव   
प्रवृत्तस्याधमस्य चोपायान्तरेण मोक्षोऽस्ति वा न वेति प्रथमप्रश्नार्थः ॥ ४३ ॥  
  
एकामथ द्वितीयान्न् वा तृतीयां चेतरां च वा ।  
आरूढस्य मृतस्याथ कीदृशी भगवन्गतिः ॥ ४४ ॥  
  
आद्यभूमिकात्रये अपरोक्षज्ञानोदयाभावादेकद्वित्र्यादिरूढदशायां मृतस्य   
कीदृशी गतिरिति द्वितीयस्य ॥ ४४ ॥  
  
श्रीवसिष्ठ उवाच ।  
  
मूढस्यारूढदोषस्य [मूढस्येत्यारभ्य सङ्ग्रह   
इत्यन्तसार्धश्लोकद्वयस्थानेऽयन्न् पाठ उपलभ्यते मूढस्यारूढदोषस्य   
तावत्संसृतिरातता । यावज्जन्मान्तरशतैर्नोदिता प्रथमात्र भूः ॥ १ ॥ अथवा   
साधुसङ्गत्या काकतालीययोगतः । संसारस्य परामर्शाद्वैराग्यं नाभ्युदेति   
हि ॥ २ ॥ वैराग्येऽभ्युदिते जन्तोरवश्यन्न् भूमिकोदयः इति ।]   
तावत्संसृतिरातता ।  
यावज्जन्मान्तरशतैः काकतालीययोगतः ॥ ४५ ॥  
  
आद्यप्रश्नस्योत्तरमाह - मूढस्येत्यादिसार्धद्वयेन । काकतालीययोगतः   
स्वविचारत एव वा साधुसङ्गत्या वा वैराग्यं यावन्नाभ्युदेतीति परेणान्वयः ॥ ४५ ॥  
  
अथवा साधुसङ्गत्या वैराग्यन्न् नाभ्युदेति हि ।  
वैराग्येऽभ्युदिते जन्तोरवश्यं भूमिकोदयः ॥ ४६ ॥  
  
ततो नश्यति संसार इति शास्त्रार्थसङ्ग्रहः ।  
योगभूमिकयोत्क्रान्तजीवितस्य शरीरिणः ॥ ४७ ॥  
  
द्वितीयस्योत्तरमाह - योगभूमिकयेत्यादिना ॥ ४७ ॥   
  
भूमिकांशानुसारेण क्षीयते पूर्वदुष्कृतम् ।  
ततः सुरविमानेषु लोकपालपुरेषु च ॥ ४८ ॥  
  
मेरूपवनकुञ्जेषु रमते रमणीसखः ।  
ततः सुकृतसम्भारे दुष्कृते च पुरा कृते ॥ ४९ ॥  
  
दुष्कृतक्षयानुसारेण रमते इत्यर्थाद्गम्यते । दुष्कृते चेति प्राक्तनानुवादः । न हि   
तस्य नरकादिभोगोऽस्ति न हि कल्याणकृत्कश्चिद्दुर्गतिं तात गच्छति इति भगवद्वचनात्   
। आनुषङ्गिकं दुःखभोगाभिप्रायं वा । स्वर्गिणामपि   
शारीरमानसादिदुःखसहस्रसत्त्वात् ॥ ४९ ॥  
  
भोगजाले परिक्षीणे जायन्ते योगिनो भुवि ।  
शुचीनां श्रीमतां गेहे गुप्ते गुणवतां सताम् ॥ ५० ॥  
  
भोगजाले भुज्यमाने सुकृतसम्भारे दुष्कृते च परिक्षीणे सतीत्यन्वयः । योगिन इति   
जात्याख्यायां बहुवचनम् ॥ ५० ॥  
  
जनित्वा योगमेवैते सेवन्ते योगवासिताः ।  
तत्र प्राग्भावनाभ्यस्तयोगभूमिक्रमं बुधाः ।  
स्मृत्वा परिपतन्त्युच्चैरुत्तरं भूमिकाक्रमम् ॥ ५१ ॥  
  
योगमेवेति । पूर्वाभ्यासेन तेनैव ह्रियते ह्यवशोऽपि सः इति भगवद्वचनात् । तदेवाह   
- योगवासिता इति । परिपतन्त्यारोहन्ति ॥ ५१ ॥  
  
भूमिकात्रितयन्न् त्वेतद्राम जाग्रदिति स्मृतम् ।  
यथावद्भेदबुद्ध्येदं तज्जाग्रदिति दृश्यते ॥ ५२ ॥  
  
प्रश्नयोरुत्तरमुक्त्वा प्रकृतमनुसरति - भूमिकात्रितयमित्यादिना ।   
आद्यभूमिकात्रये जाग्रच्छब्दप्रवृत्तिनिमित्तमाह - यथावदिति ।   
भेददर्शनगुणेन प्रसिद्धजाग्रत्साम्यादित्यर्थः ॥ ५२ ॥  
  
उदेति योगयुक्तानामत्र केवलमार्यता ।  
यां दृष्ट्वा मूढबुद्धीनामभ्युदेति मुमुक्षुता ॥ ५३ ॥  
  
निमित्तान्तरमप्याह - उदेतीति । आर्यता पूज्यता प्रयोजकसद्गुणोकर्षः । यां   
दृष्ट्वेति । यद्यदाचरति श्रेष्ठः इति न्यायादित्यर्थः ॥ ५३ ॥  
  
कर्तव्यमाचरन्काममकर्तव्यमनाचरन् ।  
तिष्ठति प्राकृताचारो यः स आर्य इति स्मृतः ॥ ५४ ॥  
  
तामेवार्यतामनार्यजनव्यावृत्तां प्रथमं लक्षयति - कर्तव्यमिति । कामं   
पर्याप्तं सर्वं नित्यनैमित्तिकं कर्मेत्यर्थः ॥ ५४ ॥  
  
यथाचारं यथाशास्त्रं यथाचित्तं यथास्थितम् ।  
व्यवहारमुपादत्ते यः स आर्य इति स्मृतः ॥ ५५ ॥  
  
यथाचारं वृद्धाचारानुसारि । तत्रापि यथाशास्त्रम् । तत्रापि यथाचित्तं स्वचित्तं   
यत्कृत्वा प्रसीदति न पश्चात्तप्यते तादृशमेव । व्यवहारं लौकिकमपि ॥ ५५ ॥  
  
प्रथमायामङ्कुरितं द्वितीयायां विकासितम् ।  
फलीभूतं तृतीयायामार्यत्वं योगिनो भवेत् ॥ ५६ ॥  
  
तदेवार्यत्वं प्रथमभूमिकायां शुभेच्छायामङ्कुरितम् । द्वितीयभूमिकायां   
श्रवणादिप्रवृत्त्या विकासितम् । तृतीयभूमिकायां चित्तैकाग्र्यफलेन   
फलितमित्यर्थः ॥ ५६ ॥  
  
आर्यतायां मृतो योगी शुभसङ्कल्पसम्भृतान् ।  
भोगान्भुक्त्वा चिरं कालं योगवाञ्जायते पुनः ॥ ५७ ॥  
  
ततान्तराले मृतानां निष्कामकर्मानुष्ठानक्षीणपापानां कर्मणा पितृलोको   
विद्यया देवलोकः इत्यादिश्रुतिप्रसिद्धो देवलोकादिभोगोऽपि   
शुभसङ्कल्पाहितसद्वासनासम्भृतत्वान्न काम्यकर्मानुष्ठायिनामिव   
रागादिदुर्वासनासम्भरणेनाधःपातहेतुरित्याशयेनाह - आर्यतायामिति ॥ ५७ ॥  
  
भूमिकात्रितयाभ्यासादज्ञाने क्षयमागते ।  
सम्यग्ज्ञानोदये चित्ते पूर्णचन्द्रोदयोपमे ॥ ५८ ॥  
  
अज्ञाने ज्ञानविरोधिद्वैतवासनाजाले असम्भावनाविपरीतभावनादोषे च   
क्षयमागते सति निष्प्रत्यूहान्महावाक्यादपरिक्षाखण्डाकारज्ञानोदये सति   
मूलाज्ञानक्षयाद्योगिनश्चतुर्थी भूमिकामिता गताः सन्तः सर्वं   
जगत्सममानन्दैकरसं पश्यन्तीति परेणान्वयः ॥ ५८ ॥  
  
निर्विभागमनद्यन्तं योगिनो युक्तचेतसः ।  
समं सर्वं प्रपश्यन्ति चतुर्थी भूमिकामिताः ॥ ५९ ॥  
  
अद्वैते स्थैर्यमायाते द्वैते प्रशममागते ।  
पश्यन्ति स्वप्नवल्लोकांश्चतुर्थीं भूमिकामिताः ॥ ६० ॥  
  
भूमिकात्रितयं जाग्रच्चतुर्थी स्वप्न उच्यते ।  
विच्छिन्नशरदभ्रांशविलयं प्रविलीयते ॥ ६१ ॥  
  
व्यावहारिकसत्तया जगद्भानसाम्याज्जाग्रत् । प्रातिभासिकसत्तया   
तद्भानसाम्यात्स्वप्न उच्यते । पञ्चम्यां भूमिकायां सुषुप्तिपदप्रवृत्तिनिमित्तं   
तत्साम्यं दर्शयति - विच्छिन्नेति । सुषुप्तिकाले सकले विलीने तमोभिभूतः   
सुखरूपमेति इति श्रुतौ सुषुप्तौ सर्वविलयप्रसिद्धेरत्रापि   
प्रातिभासिकत्रिपुटीपरिशेषस्यापि विलयेन तत्साम्यादिति भावः । विच्छिन्नस्य   
शरदभ्रखण्डस्य केवलाकाशमात्रपरिशेषलक्षणं विलयमिव   
शुद्धचिन्मात्रपरिशेषलक्षणं स्वभावं प्रविलीयते प्रविलयेन प्राप्नोतीत्यर्थः ।   
लिङर्थफलव्यापारांशयोर्मध्ये फलांशस्य विलयशब्देन   
निष्कृष्यानुवादात्तस्य च व्यापारांशं प्रति कर्मत्वान्मृदुपचतीति   
क्रियाविशेषणेष्विवात्रापि द्वितीया । अवशिष्टव्यापारांशमात्रं प्रविलीयते इति   
तिङन्तप्रकृत्योच्यते उदपेषं पिनष्टीत्यत्रेव ॥ ६१ ॥  
  
सत्तावशेष एवास्ते पञ्चमीं भूमिकां गतः ।  
पञ्चमीं भूमिकामेत्य सुषुप्तपदनामिकाम् ॥ ६२ ॥  
  
सत्ता चित्सत्ता तदवशेषः । सुषुप्तमिति पदं गौणं नाम यस्यास्ताम् ॥ ६२ ॥  
  
शान्ताशेषविशेषांशस्तिष्ठत्यद्वैतमात्रके ।  
गलितद्वैतनिर्भासमुदितोऽन्तः प्रबुद्धवान् ॥ ६३ ॥  
  
उदित आविर्भूतस्वरूपः ॥ ६३ ॥  
  
सुषुप्तघन एवास्ते पञ्चमीं भूमिकामितः ।  
अन्तर्मुखतया तिष्ठन्बहिर्वृत्तिपरोऽपि सन् ॥ ६४ ॥  
  
सुषुप्तस्थान एकीभूतः प्रज्ञानघन एवेति श्रुत्युक्तप्रज्ञानघनतासाम्याद्वा   
तस्यां सुषुप्तपदनामतेत्याशयेनाह - सुषुप्तेति । आनन्दमयो ह्यानन्दभुगिति   
श्रुतिप्रसिद्धान्तर्मुखस्यानन्दास्वादनसाम्यादपि तन्नामतेत्याशयेनाह -   
अन्तर्मुखतयेति ॥ ६४ ॥  
  
परिशान्ततया नित्यं निद्रालुरिव लक्ष्यते ।  
कुर्वन्नभ्यासमेतस्यां भूमिकायां विवासनः ॥ ६५ ॥  
  
विवासनः अत्यन्तोच्छिन्नस्वतोव्युत्थानवासनः सन्नित्यर्थः ॥ ६५ ॥  
  
षष्ठीं तुर्याभिधामन्यां क्रमात्क्रमति भूमिकाम् ।  
यत्र नासन्न सद्रूपो नाहं नाप्यनहङ्कृतिः ॥ ६६ ॥  
  
उक्तसुषुप्तमपेक्ष्य तुर्याभिधानाम् । तल्लक्षणान्याह - यत्रेत्यादिना ॥ ६६ ॥  
  
केवलं क्षीणमननमास्ते द्वैतैक्यनिर्गतः ।  
निर्ग्रन्थिः शान्तसन्देहो जीवन्मुक्तो विभावनः ॥ ६७ ॥  
  
द्वैतवदैक्यस्यापि सङ्ख्यान्तरव्यावर्तकसङ्ख्यात्वात्तदुभयवर्जितः ।   
तत्रात्यन्तिकहृदयग्रन्थिसर्वसन्देहभेदमाह - निर्ग्रन्थिरिति । भिद्यते   
हृदयग्रन्थिश्छिद्यन्ते सर्वसंशयः इति श्रुतेरिति भावः ॥ ६७ ॥  
  
अनिर्वाणोऽपि निर्वाणश्चित्रदीप इव स्थितः ।  
अन्तःशून्यो बहिःशून्यः शून्यः कुम्भ इवाम्बरे ॥ ६८ ॥  
  
अनिर्वाणः प्रारब्धधृतशरीरोऽपि निर्वाणो मुक्तः । यथा चित्रदीपः अनुपक्षीणोऽपि न   
ज्वलतीति निर्वाणः जडजगत्स्वभावेनान्तर्बहिश्च शून्यः ॥ ६८ ॥  
  
अन्तःपूर्णो बहिःपूर्णः पूर्णकुम्भ इवार्णवे ।  
किञ्चिदेवैष सम्पन्नस्त्वथ वैष न किञ्चन ॥ ६९ ॥  
  
अनावृतानन्दस्वभावेन त्वन्तर्बहिश्च पूर्णः । तस्याद्वितीयरूपस्य   
संसारदशायां कदाप्यप्रसिद्धत्वेन किञ्चिदपूर्वेण परमाश्चर्यरूपेण   
सम्पन्नः । वास्तवदृष्ट्या नित्यसिद्धत्वान्न किञ्चन सम्पन्नः ॥ ६९ ॥  
  
षष्ठ्यां भूम्यामसौ स्थित्वा सप्तमीं भूमिमाप्नुयात् ।  
विदेहमुक्तता तूक्ता सप्तमी योगभूमिका [न तु जीवताम् इति पाठः ।] ॥ ७०   
॥  
  
सप्तमी भूमिका परिप्रौढा चेत्सैव मुक्ततेति सप्तमी सा परिप्रौढा विषयः स्यान्न   
जीवताम् इति प्रागुक्तेत्यर्थः ॥ ७० ॥  
  
अगम्या वचसां शान्ता सा सीमा भवभूमिषु ।  
कैश्चित्सा शिवमित्युक्ता कैश्चिद्ब्रह्मेत्युदाहृता ॥ ७१ ॥  
  
वचसामगम्या । योगिमानसानुभवैकगम्येत्यर्थः । न च जीवतः सप्तमी भूमिकैव   
नास्तीति योगिमानसानुभवगम्यतापि तस्या नास्तीति भ्रमितव्यम् । सा सीमा भवभूमिषु   
इति तस्या भवभूमिमध्यपातसीमात्वोक्तिविरोधापत्तेः । आसामभ्यासयोगेन   
इत्युत्तरत्राभ्यसनीयत्वोक्तिविरोधाच्च । शिवमिति शैवैरुक्ता । शिवमद्वैतं चतुर्थं   
मन्यन्ते इति श्रुत्यनुरोधादिति भावः । ब्रह्मेति वेदान्तिभिः ॥ ७१ ॥  
  
कैश्चित्प्रकृतिपुम्भावविवेक इति भाविता ।  
अन्यैरप्यन्यथा नानाभेदैरात्मविकल्पितैः ॥ ७२ ॥  
  
प्रकृतिपुंसोर्भावः अविविक्तावस्थितिस्तस्य विवेक इति साङ्ख्ययोगिभिः ।   
अन्यैर्जैमिनिसात्त्वतमाहेश्वरबुद्धार्हदादिभिः स्वर्गो वासुदेवः   
महेश्वरोऽनुपप्लवं विज्ञानमनुपप्लवसुखमित्यादिस्वस्वबुद्ध्यनुसारि##-  
  
नित्यमव्यपदेश्यापि कथञ्चिदुपदिश्यते ।  
सप्तैता भूमिकाः प्रोक्ता मया तव रघूद्वह ॥ ७३ ॥  
  
यदि वचसामगम्यं तर्हि कथमुपदिश्यते तत्राह - नित्यमिति ।   
कथञ्चिद्भागत्यागलक्षणाभ्युपायैरित्यर्थः ॥ ७३ ॥  
  
आसामभ्यासयोगेन न दुःखमनुभूयते ।  
अस्त्यत्यन्तमदोन्मत्ता मृदुमन्थरचारिणी ॥ ७४ ॥  
  
परवैराग्यदार्ढ्ये सत्येव भूमिकासु प्रवेशो भवति नान्यथेति   
मत्तकरिण्याख्यायिकाच्छलेन वर्णयितुमारभते - अस्तीत्यादिना ॥ ७४ ॥  
  
करिणी विग्रहव्यग्रा महादशनशंसिनी ।  
सा चेन्निहन्यते नूनमनन्तानर्थकारिणी ॥ ७५ ॥  
  
विग्रहव्यग्रा सदा समरोद्युक्ता महद्भ्यां दशनाभ्यां शंसनं शंसः   
प्रख्यातिस्तद्वती । अस्तु सा किं ततस्तत्राह - सा चेदिति ॥ ७५ ॥  
  
तदेतासु समग्रासु भूमिकासु नरो जयी ।  
करिणी मदमत्ता सा यावन्न विजितौजसा ॥ ७६ ॥  
  
तयैताः भूमिकाः निरुद्धाः अतस्तद्वधं विना नैकापि भूमिका जेतुं शक्येत्यर्थः   
॥ ७६ ॥  
  
को नाम सुभटस्तावत्सम्पत्समरभूमिषु ।  
  
श्रीराम उवाच ।  
  
कासौ प्रमत्ता करिणी काश्च ता रणभूमयः ॥ ७७ ॥  
  
सा यावन्न विजिता तावत्तदाक्रान्तासु क्षुद्रसांसारिकसम्पद्रूपास्वपि समरभूमिषु   
प्रवेष्टुमपि को नाम सुभटः समर्थो योद्धेत्यर्थः । प्रश्नः स्पष्टः ॥ ७७ ॥  
  
कथं निहन्यते चैषा क्व चैषा रमते चिरम् ।  
  
श्रीवसिष्ठ उवाच ।  
  
रामेच्छा नाम करिणी इदं मेऽस्त्वितिरूपिणी ॥ ७८ ॥  
  
शरीरकानने मत्ता विविधोल्लासकारिणी ।  
मत्तेन्द्रियोग्रकलभा रसनाकलभाषिणी ॥ ७९ ॥  
  
क्व चैषा रमते इत्यस्योत्तरमाह - शरीरकानने इति ।   
विविधदैन्यधावनशोकमोहाद्युल्लासकरणशीला । मत्तानीन्द्रियाण्येवोग्राः कोपनाः   
कलभाः शावका यस्याः । रसनाकलभाषिणी मधुरबृंहितसाधनं यस्याः ॥ ७९ ॥  
  
मनोगहनसंलीना कर्मदन्तद्वयान्विता ।  
मदोऽस्या वासनाव्यूहः सर्वतः प्रसरद्वपुः ॥ ८० ॥  
  
प्रख्यातौ दन्तौ दर्शयति - कर्मेति । कर्म शुभाशुभरूपम् ।   
मदमत्तेत्यत्रोक्तं मदं दर्शयति - मद इति । एवमग्रेऽपि योज्यम् ॥ ८० ॥   
  
संसारदृष्टयो राम तस्याः समरभूमयः ।  
भूयो यत्रानुभवति नरो जयपराजयौ ॥ ८१ ॥  
  
इच्छानागी निहन्त्येषा कृपणाञ्जीवसञ्चयान् ।  
वासनेहा मनश्चित्तं सङ्कल्पो भावनं स्पृहा ॥ ८२ ॥  
  
नागी करिणी । जीवसञ्चयान् प्राणिनिकायान् ॥ ८२ ॥  
  
इत्यादिनिवहो नाम्नामस्यास्त्वाशयकोशगः ।  
धैर्यनाम्ना वरास्त्रेण प्रसृतामवहेलया ॥ ८३ ॥  
  
आशयकोशगश्चित्तकोशगतः । वृत्तिवैचित्र्यप्रयुक्त इति यावत् । कथं निहन्यते चैषेति   
प्रश्नस्योत्तरमाह - धैर्येति ॥ ८३ ॥  
  
नागीं सर्वात्मिकामेतामिच्छां सर्वात्मना जयेत् ।  
यावद्वस्त्विदमित्येवमियमन्तर्विजृम्भते ॥ ८४ ॥  
  
सर्वात्मिकां ब्रह्मलोकान्तसर्वभोग्यगोचराम् । सर्वात्मना सर्वथा सर्वमहमेवेति   
भावितेनात्मना वा । न हि नित्यलब्धात्मरूपतया भाविते तृष्णा भवति   
किन्त्विदमित्यलब्धतया दृष्टे इत्याह - यावदिति ॥ ८४ ॥  
  
तावदुग्रा कुसंसारमहाविषविषूचिका ।  
एतावानेव संसार इदमस्त्विति यन्मनः ॥ ८५ ॥  
  
संसारमहाविषविषूचिकारूपा तृष्णा तावदेव विजृम्भत इत्यनुकृष्यते ॥ ८५ ॥  
  
अस्य तूपशमो मोक्ष इत्येवं ज्ञानसङ्ग्रहः ।  
प्रसादकारिणी स्वच्छा निरिच्छे विमलाकृतौ ॥ ८६ ॥  
  
तृष्णैव संसारस्तत्क्षय एव मोक्षभूमिकोदयहेतुत्वान्मोक्षः ।कथं वैराग्यस्य   
भूमिकोदयहेतुता तद्दर्शयति - प्रसादेति ॥ ८६ ॥  
  
तैलबिन्दुरिवादर्शे विश्राम्यत्युपदेशवाक् ।  
असंवेदनमात्रेण नोदेतीच्छाभवाङ्कुरः ॥ ८७ ॥  
  
रागादिपुरुषापराधमलिने चित्ते श्रुत्याचार्याद्युपदेशवाक् पद्मपत्रे जलबिन्दुरिव न   
संश्लिष्यते । वैराग्यादिसाधसम्पन्ने तु आदर्शे तैलबिन्दुरिव संश्लिष्टा सती   
अविद्यामलमार्जनेन प्रसादो ब्रह्माकारप्रथनानुकूला स्वच्छता तत्कारिणी   
पर्यवस्यतीत्यर्थः । रागादेरनुदये उदितस्य छेदने चोपायमाह - असंवेदनेति ।   
इच्छारूपो भवाङ्कुरः संवेदनं विषयस्मरणं तत्परित्यागमात्रेण नोदेति ॥ ८७ ॥  
  
मनागभ्युदितैवेच्छा छेत्तव्यानर्थकारिणी ।  
असंवेदनशस्त्रेण विषस्येवाङ्कुरावली ॥ ८८ ॥  
  
मनागभ्युदिताप्यसंवेदनशस्त्रेणैव छेत्तव्या ॥ ८८ ॥  
  
इच्छाविच्छुरितो जीवो विजहाति न दीनताम् ।  
स्वसंवेदनयत्नस्तु तूष्णीमेवान्तरासनम् ॥ ८९ ॥  
  
विच्छुरितो व्याप्तः । दीनतां भोगकार्पण्यम् । असंवेदनस्वरूपं व्युत्पादयति -   
स्वसंवेदनेति । सुष्ठु असंवेदनं स्वसंवेदनं तदनुकूलो निरोधयत्नः   
प्रत्याहारयत्नश्च चित्तस्यान्तस्तूष्णीं निर्व्यापारतया आसनम् ॥ ८९ ॥  
  
अवधानविनिर्मुक्तं सुप्तं शवशतं यथा ।  
तां प्रत्याहारवडिशेनेच्छामत्सीं नियच्छत ॥ ९० ॥  
  
तच्चाभ्यासकाले सावधानतारूपं परिपाककाले त्ववधानविनिर्मुक्तं   
सुषुप्तिमरणावस्थयोरिव स्वत एव सम्पद्यत इत्याशयेनाह - अवधानेति ।   
तामनर्थकारिणीमिच्छामत्सीं प्रत्याहारलक्षणेन बडिशेनाकृष्य नियच्छत   
बध्नीतेति सर्वान् श्रोतॄन्प्रत्युक्तिः ॥ ९० ॥  
  
इदं मेऽस्त्विति संवेगमाहुः कल्पनमुत्तमाः ।  
अर्थस्याभावनं यत्तत्कल्पनात्याग उच्यते ॥ ९१ ॥  
  
ननु प्राक्कल्पनात्यागादेव मुक्तिरिति बहुशस्त्वयोक्तमिदानीमिच्छात्यागादिति   
कथमुच्यते तत्राह - इदं मेऽस्त्विति । संवेगं चित्तधावनं   
विषयानुसन्धानलक्षणकल्पनाफलावस्थेयमिति कल्पनमाहुरित्यर्थः । भावनं   
स्मरणम् ॥ ९१ ॥  
  
स्मरणं विद्धि सङ्कल्पं शिवमस्मरणं विदुः ।  
तत्र प्रागनुभूतं च नानुभूतं च भाव्यते ॥ ९२ ॥  
  
सङ्कल्प एव सर्वानर्थमूलमिति प्राक्तनोक्तीनामप्ययमेवाभिप्राय इत्याशयेनाह ##-  
  
अनुभूतां नानुभूतां स्मृतिं विस्मृत्य काष्ठवत् ।  
सर्वमेवाशु विस्मृत्य गूढस्तिष्ठ महामतिः ॥ ९३ ॥  
  
सङ्कल्पे अननुभूतमपि भाव्यत इति विशेषादपर्यायत्वेऽपि   
भूमिकारुरुक्षुभिर्हेयत्वेन कश्चिद्विशेष इत्यभेदोऽत्र विवक्षित इत्याशयेनाह -   
अनुभूतामिति ॥ ९३ ॥  
  
ऊर्ध्वबाहुर्विरौम्येष न च कश्चिच्छृणोति तत् ।  
असङ्कल्पः परं श्रेयः स किमन्तर्न भाव्यते ॥ ९४ ॥  
  
इदानीं परमकारुणिको वसिष्ठः सर्वजनानां विषयसङ्कल्पत्यागं विना मोक्षो न   
सिध्यतीति तत्त्याग एवावश्यं कार्य इति समग्रवासिष्ठोपदेशरहस्यमाक्रोशेनापि   
दृढीकरिष्यन्नाह - ऊर्ध्वबाहुरिति । विरौमि उच्चैःस्वरेण पुनःपुनराक्रोशामि ।   
एवं क्रियमाणमप्याक्रोशं बधिर इव सुप्तप्रमत्त इव च कश्चिदपि जनो न शृणोति   
। शृण्वत्स्वपि च श्रवणफलादर्शनादुक्तिः । अन्तर्हृदि किमर्थं न भाव्यते न   
विमृश्य कृतकृत्यतापर्यवसितः क्रियते । न हि मन्दमध्यमाधिकारिणां   
सम्यङ्मननमन्तरेणार्थसिद्धिरित्यर्थः ॥ ९४ ॥  
  
प्द्फ़् १५०, प्। १०५६  
  
किल तूष्णीं स्थितेनैव तत्पदं प्राप्यते परम् ।  
परमं यत्र साम्राज्यमपि राम तृणायते ॥ ९५ ॥  
  
तूष्णीं सर्वव्यापारोपरमेण स्थितेनैव पुंसा तत्तादृशं परमं पदं   
प्राप्यते । किलेति श्रौतप्रसिद्धौ । तथा च श्रुतिः यदा पञ्चावतिष्ठन्ते ज्ञानानि   
मनसा सह । बुद्धिश्च न विचेष्टति तामाहुः परमां गतिम् इति । परमं   
हैरण्यगर्भान्तमपि साम्राज्यसुखं यत्र भूमानन्दे तृणवत्तुच्छतामापद्यत   
इत्यर्थः ॥ ९५ ॥  
  
गम्यदेशैकनिष्ठस्य यथा पान्थस्य पादयोः ।  
स्पन्दो विगतसङ्कल्पस्तथा स्पन्दः स्वकर्मसु ॥ ९६ ॥  
  
ननु सर्वथा सङ्कल्पत्यागे देहस्पन्दाद्यसिद्धेर्व्यवहारलोपे कथं जीवनं तत्राह   
- गम्येति । यथा गन्तव्ये स्वगृहादिदेश एवैकनिष्ठा अविच्छिन्नचित्तवृत्तिधारा   
यस्य तथाविधस्य पान्थस्य पादयोर्विगतसङ्कल्प एव प्रतिक्षणं स्पन्दो जायते तथा   
योगिनोऽपि विनैव सङ्कल्पं पूर्वाभ्यासजीवनादृष्टवशादेवानिषिद्धस्वकर्मसु   
स्पन्दो भविष्यतीत्यर्थः ॥ ९६ ॥  
  
बहुनात्र किमुक्तेन सङ्क्षेपादिदमुच्यते ।  
सङ्कल्पनं परो बन्धस्तदभावो विमुक्तता ॥ ९७ ॥  
  
सर्वमेवमजं शान्तमनन्तं ध्रुवमव्ययम् ।  
पश्यन्भूतार्थचिद्रूपं शान्तमास्व यथासुखम् ॥ ९८ ॥  
  
कया दृष्ट्या असङ्कल्पनं भवेत्तामाह - सर्वमिति । भूतार्थचिद्रूपं   
नित्यसिद्धपरमार्थचिद्रूपम् ॥ ९८ ॥  
  
अवेदनं विदुर्योगं शान्तमासितमक्षयम् ।  
योगस्थः कुरु कर्माणि निर्वासनोऽथ मा कुरु ॥ ९९ ॥  
  
अवेदनं तादृशदृष्टिपरिणत्या अहम्ममेत्यध्यस्त सर्वभेदविस्मरणमेव   
जीवब्रह्मैक्यलक्षणं योगं विदुर्ब्रह्मविदः । तं विद्याद्दुःखसंयोगवियोगं   
योगसञ्ज्ञितम् इति भगवता तथा व्याख्यातत्त्वादिति भावः । योगस्थः कुरु कर्माणि इति   
तद्वाक्यं तु लोकसङ्ग्रहेच्छं प्रत्यैच्छिकविहितानुष्ठापनार्थं न   
नियमार्थमित्याशयेनाह - योगस्थ इति । अथ समाधिपरश्चेन्मा कुरु ॥ ९९ ॥  
  
अवेदनं विदुर्योगं चित्तक्षयमकृत्रिमम् ।  
अत्यन्तं तन्मयो भूत्वा तथा तिष्ठ यथासि भो ॥ १०० ॥  
  
यथासि भो इति । यथास्थितस्वरूपावाप्तौ यथास्थितस्थितेरेवोचितत्वादिति भावः ॥ १०० ॥  
  
शिवं सर्वगतं शान्तं बोधात्मकमजं शुभम् ।  
तदेकभावनं राम सर्वत्याग इति स्मृतः ।  
भावयञ्छश्वदन्तः स्वं कार्यं कर्म समाचर ॥ १०१ ॥  
  
सा स्थितिरेव सर्वप्रपञ्चनिवृत्तिरूपत्वाच्चूडालोपदर्शितः सर्वत्यागोऽपीत्याह -   
शिवमिति ॥ १०१ ॥  
  
अहम्ममेति संविदन्न दुःखतो विमुच्यते ।  
असंविदन्विमुच्यते यदीप्सितं समाचर ॥ १०२ ॥  
  
विस्तरोक्तमनर्थतत्त्वं पुरुषार्थवत्त्वं च निष्कृष्य   
करतलामलकवद्दर्ऽसयन्नुपसंहरति - अहम्ममेति ॥ १०२ ॥  
  
इत्यार्षे श्रीवासिष्ठमहारामायणे वा० दे० मो० निर्वा० पू०   
परमार्थस्वरूपवर्णनं नाम षड्विंशत्युत्तरशततमः सर्गः ॥ १२६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
परमार्थस्वरूपवर्णनं नाम षड्विंशत्युत्तरशततमः सर्गः ॥ १२६ ॥  
  
# १२७
सप्तविंशत्यधिकशततमः सर्गः १२७   
  
भरद्वाज उवाच ।  
  
इति वरमुनिनोक्तं ज्ञानसारं पुराणं सकलमनुनिशम्य श्रीरघूणां   
कुलाग्र्यः ।  
विमलमतिरपृच्छत्किञ्चिदन्यत्स्वयं वा समसुखपरिपूर्णः   
पूर्णबोधस्थितोऽसौ ॥ १ ॥  
  
इह रामस्य विश्रान्तिर्भरद्वाजोत्सुकोक्तयः ।  
लक्षणं जाग्रदादीनां तुरीयं चोपवर्ण्यते ॥   
  
एतावत्पर्यन्तं श्रीवसिष्ठरामसंवादं श्रावयित्वा   
रामविश्रान्तिस्मरणसन्निधापिते निरतिशयानन्दपूर्णात्मनि विश्रान्तं   
तूष्णीम्भूतं गुरुं श्रीवाल्मीकिं दृष्ट्वाद्यापि स्वयं तत्र विश्रान्त्यलाभादग्रेऽपि   
श्रवणोत्सुको भरद्वाजः पृच्छति - इतीत्यादि । हे रुतो विमलमतिः श्रीरघूणां   
कुलाग्र्योऽसौ श्रीरामः वरमुनिना श्रीवसिष्ठेन इति वर्णितैर्बहुभिः   
प्रकारैरुक्तमुपदिष्टं पुराणं चिरन्तनं ब्रह्मादिमहर्षिसम्प्रदायागतं   
ज्ञानसारं निशम्य श्रुत्वा अग्रेऽपि जिज्ञासुः किञ्चिदपृच्छत् । अथवा   
एतावतैवोपदेशेन शान्तसर्वसन्देहमोहः स्वयं समेन   
विषयवैचित्र्यप्रयुक्ततारतम्यरहितेन साक्षात्कृतेनात्मसुखेन परिपूर्णः सन्   
पूर्णबोधात्मैव भूत्वा स्थितस्तद्वदेति शेषः ॥ १ ॥  
  
स खलु परमयोगी विश्ववन्द्यः सुरेशो जननमरणहीनः   
शुद्धबोधस्वभावः ।  
सकलगुणनिधानं सन्निधानं   
रमायास्त्रिजगदुदयरक्षानुग्रहाणामधीशः ॥ २ ॥  
  
ननु समाने ग्रन्थश्रवणे त्वया स्वसन्देहमोहनिवृत्त्यनिवृत्तिभ्यामेव   
रामस्यापि ते कुतो नावधार्येते इति तु नाशङ्क्यम् । यतो मम रामस्य च   
महदन्तरमस्तीत्याह - स खल्विति । स   
नित्यसिद्धज्ञानयोगैश्वर्यानावृतचित्स्वभावः सर्वस्य वशी सर्वस्येशानः   
इत्यादिश्रुतिप्रसिद्ध ईश्वरो जगत्पालनायावतीर्णो जगद्गुरुरपि सर्वलोकानुग्रहाय   
ज्ञानशास्त्रप्रवृत्त्यर्थं स्वेच्छया स्वस्याज्ञानमिव परिकल्प्य श्रोतुं   
प्रवृत्तः । अहं त्वनाद्यज्ञ एव मुमुक्षुरल्पतरसाधनसम्पन्न इति महदन्तरमिति   
भावः ॥ २ ॥  
  
श्रीवाल्मीकिरुवाच ।  
  
इति श्रुत्वा वसिष्ठस्य वाक्यं वेदान्तसङ्ग्रहम् ।  
विदिताखिलविज्ञानो रामः कमललोचनः ॥ ३ ॥  
  
एवं पृष्टो वाल्मीकिः प्रश्नद्वितीयकोटिमेव कथाशेषेण समर्थयन्नुत्तरमाह   
- इति श्रुत्वेत्यादिना ॥ ३ ॥  
  
शक्तिपातवशोन्मेषप्रकटामलचिद्घनः ।  
मुहूर्तमासीदुद्बुद्धश्चैतन्यानन्दसागरः ॥ ४ ॥  
  
शक्तिपातः अखण्डाकार्वाक्यजन्यचित्तवृत्तौ   
नित्यनिरतिशयानन्दात्मतत्त्वाविर्भावस्तद्वशादविद्यासम्पुटोद्घाटनलक्षणोन्मेषे  
ण प्रकटामल्चिद्घनः कुण्डलिन्याः सुषुम्नामार्गे षट्चक्राणि भित्त्वा   
ब्रह्मरन्ध्रप्रवेशेन शिवशक्तिसंयोगलक्षणो योगशास्त्रप्रसिद्धो वा । यस्तु   
मन्त्रशास्त्रप्रसिद्धो गुरोः शिष्यानुग्रहातिशयेन स्वदेहं त्यक्त्वा शिष्यदेहे   
प्रविश्य तदीयनाडीपरिशोधनद्वारा तत्कुण्डलिन्याःसप्तचक्रेषु सञ्चारणेन   
सर्वभुवनसमाचारापरोक्षप्रदर्शनरूपः शक्तिपातः स नेह विवक्षितः ।   
श्रीरामस्य स्वयमीश्वरस्य सार्वज्ञ्यादेः स्वतःसिद्धतया तदनपेक्षणात्तेन   
लोकोपकारासिद्धेश्चेति । उद्बुद्धः स्वस्वरूपे जागरितो विकसितश्च ॥ ४ ॥  
  
प्रश्नोत्तरविभागादिपरिपाटीविवर्जितः ।  
आनन्दामृतपूर्णासू रोमकण्टकिताङ्गकः ॥ ५ ॥  
  
विभाग उक्तानुक्तांशविवेचनम् । आदिपदाद्बाह्यार्थपर्यालोचनमात्रं गृह्यते ।   
तदर्थाभिः परिपाटीभिर्मनोबुद्धीन्द्रियादिव्यापारैर्विवर्जितः । आनन्दामृतेन   
पूर्णा असवः प्राणा यस्य ॥ ५ ॥  
  
महासामान्यरूपत्वाच्चिद्व्यापकतया स्थितः ।  
नित्यमष्टगुणैश्वर्यतृणप्रायमनोरथः ॥ ६ ॥  
  
महासामान्यन्न् सर्वाधिष्ठानसन्मात्रम् । प्रत्यक्चितस्तद्रूपत्वसम्पत्तेः ।   
सर्वतश्चिद्व्यापकतया पूर्णः स्थितः । स एवास्य निरतिशयानन्दाविर्भाव   
इत्याशयेनाह - नित्यमिति । अष्टगुणानामष्टसङ्ख्यानामणिमाद्यैश्वर्याणां   
तृणप्राया मनोरथा लिप्सा यस्य ॥ ६ ॥  
  
न किञ्चिदूचे सम्पन्नः शिवे परिणतः पदे ।  
  
भरद्वाज उवाच ।  
  
अहो खलु ममाश्चर्यन्न् रामः प्राप्तो महत्पदम् ॥ ७ ॥  
  
शिवे पदे निरतिशयानन्दवस्तुनि परिणत एकरसभूतः सम्पन्नः ।   
इत्थमुत्तमाधिकारिणो रामस्य श्रवणादेर्ब्रह्मप्राप्तिमुपवर्ण्य   
मन्दमध्यमाधिकारिणां चित्तशुद्ध्यर्थमुपासनाविशेषमवस्थात्रय##-  
भरद्वाजौत्सुक्यादीनरिष्टनेमये भगवान् वाल्मीकिर्वर्णयति - भरद्वाज   
उवाचेत्यादिना ॥ ७ ॥  
  
कथमेतादृशी प्राप्तिरस्माकं मुनिनायक ।  
मूर्खाः स्तब्धाश्च किञ्चिज्ज्ञा मादृशाः क्व च पापिनः ।  
क्व च ब्रह्मादिभिः प्रार्थ्या दुर्लभा रामसंस्थितिः ॥ ८ ॥  
  
अहो मुनीश्वरगुरो कथं विश्राम्यते मया ।  
दुष्पारस्य भवाम्भोधेस्तीर्यते तद्वदाशु मे ॥ ९ ॥  
  
दुष्पारस्य भवाम्भोधेर्मोहवारि इति शेषः ॥ ९ ॥  
  
श्रीवाल्मीकिरुवाच ।  
  
श्रीरामवृत्तान्तमशेषमादितो वसिष्ठवाक्यानुगतं निरूपितम् ।  
धिया विचार्यानु परामृश प्रभो मयापि तादृक्कथनीयमत्र ते ॥ १० ॥  
  
एवं पृष्टे वाल्मीकिः श्रुतग्रन्थचिन्तनावर्तनमेव प्रथमं   
आवृत्तिरसकृदुपदेशात् इति न्यायसिद्धमुपदिशति - श्रीरामेति । तादृक्   
त्वदनुभवानुकूलमवस्थात्रयविवेचनादिकथनीयं कथ्यते शृण्वित्यर्थः ॥ १० ॥  
  
अविद्यायाः प्रपञ्चोऽयं नास्ति सत्यमिहाण्वपि ।  
विवेचयन्ति विबुधा विवदन्त्यविवेकिनः ॥ ११ ॥  
  
मिथ्याभूताविद्याकार्यत्वादेव प्रपञ्चस्यासत्त्वं चिदद्वैतसाम्राज्यं च   
बुद्धिमता बोद्धुन्न् शक्यमित्याह - अविद्याया इत्यादिना । ननु   
प्रपञ्चस्याविद्याकार्यत्वं चेत् किमर्थं वादिनां विवादस्तत्राह - विवदन्तीति ॥ ११   
॥  
  
नास्ति भिन्नं चितः किञ्चित्किं प्रपञ्चेन रुध्यसे ।  
अभ्यासेन रहस्यानां वयस्य विशदो भव ॥ १२ ॥  
  
मिथ्याद्वैतेन च वास्तवाद्वैतहानिरित्याह - नास्तीति । हे वयस्य सखे इति प्रीत्या   
सम्बोधनम् । रहस्यानां प्रणवमहावाक्याद्यर्थानां वक्ष्यमाणोपासनानां च   
। विशदो विशुद्धचित्तो भव ॥ १२ ॥  
  
प्रपञ्चविषया वृत्तिर्जाग्रन्निद्रेति कीर्तिता ।  
सम्प्रबुद्धस्तु यस्यान्तश्चित्प्रदीपो निरञ्जनः ॥ १३ ॥  
  
तत्रादौ प्रणवप्रथममात्रार्थं जाग्रत्प्रपञ्चं स्फुटं तत्साक्षिविवेकाय   
मिथ्यात्वेनोपपादयति - प्रपञ्चेत्यादिना । तस्य त्रय अवस्थान्नयः स्वप्नाः इति   
श्रुतौ जाग्रदपि निद्रैवेति कीर्तिता ॥ १३ ॥  
  
शून्यमूलः प्रपञ्चोऽयं शून्यताशिखरः सखे ।  
सारशून्यतया मध्येऽप्यनास्था सन्मनीषिणाम् ॥ १४ ॥  
  
शून्यमूलो मिथ्याभूताज्ञाननिदानः । शून्यतारूपमज्ञानमेव   
शिखरमग्रमन्तो यस्य तथाविधः मध्येऽपि त्रिवृत्करणपृथक्क्रियाद्युपायेन   
पर्यालोचने सारः सत्ता तच्छून्यतया प्रातिभासिकमात्रः प्रथते । अतस्तत्रानास्थैव   
युक्तेति शेषः ॥ १४ ॥  
  
अनादिवासनादोषादसन्नेवायमीक्ष्यते ।  
गन्धर्वनगराकारः संसारो बहुविभ्रमः ॥ १५ ॥  
  
असतोऽपि सवासनाविद्यया दर्शनं गन्धर्वनगरादेः प्रसिद्धमित्याह - अनादीति ॥   
१५ ॥  
  
त्वमनभ्यस्य कल्याणीं चैतन्यामृतकन्दलीम् ।  
सम्मुह्यसि किमध्यास्य वासनाविषवीरुधः ॥ १६ ॥  
  
वासनाविषवीरुधो विषवल्लीरध्यास्य आश्रित्य किं सम्मुह्यसि ॥ १६ ॥  
  
जाग्रदेतन्न पतितं ज्ञानालम्बग्रहादधः ।  
न सन्त्युपरि सर्वेषां ये निरालम्बसंविदः ॥ १७ ॥  
  
तत्त्वदर्शनेन निरालम्बज्ञानरूपस्यालम्बस्य चित्तस्थैर्यहेतोरवष्टम्भस्य   
परिग्रहादधः पूर्वमज्ञावस्थायामेव एतज्जाग्रन्निपतितम् उपरि तुर्यदशायां तु   
तिस्रोऽप्यवस्था न सन्ति । ये योगिनो निरालम्बसंविदस्तेषां   
सर्वेषामनुभवसिद्धमित्यर्थः ॥ १७ ॥  
  
तावद्रूढा सुधाकाररसा संविन्महानदी ।  
न यावदात्मरूपेण निपुणैरवगाह्यते ॥ १८ ॥  
  
यावदज्ञानं तावत्कालमेव चिन्नद्या जगद्दुस्तरङ्गविक्षेपप्ररोह इत्याह -   
तावदिति । रूढा दुस्तराङ्गप्रादुर्भाववती ॥ १८ ॥  
  
प्राङ्नास्ति चरमे नास्ति वस्तु सर्वमिदं सखे ।  
विद्धि मध्येऽपि तन्नाति स्वप्नवृत्तमिदं जगत् ॥ १९ ॥  
  
आद्यन्तकालासत्त्वेन मध्येऽप्यसत्त्वमेव   
स्वभाववैपरीत्याघटनात्स्वप्नवदनुमेयमित्याह - प्रागिति । स्वप्नस्य   
वृत्तमिव वृत्तं यस्य तत् ॥ १९ ॥   
  
अविद्यायोनयो भेदाः सर्वेऽमी बुद्बुदा इव ।  
क्षणमुद्भूय गच्छन्ति ज्ञानैकजलधौ लयम् ॥ २० ॥  
  
सुशीतलोदकनदीं विदित्वाथ विगाह्य ताम् ।  
बहिर्भ्रान्तिनिदाघास्ते निर्यान्तु कलितासुखम् ॥ २१ ॥   
  
कलितमसुखं दुःखं यस्मिन्कर्मणि तत्तथा निर्यान्तु । अचेतनेष्वपि निदाधेषु   
चेतनत्वमारोप्योक्तिः ॥ २१ ॥  
  
एकश्चाज्ञानजलधिर्जगदाप्लाव्य तिष्ठति ।  
ज्येष्ठोऽयमहमित्यूर्मिरविद्यावातसम्भवः ॥ २२ ॥  
  
इदानीं भगवान्शिष्यस्य मज्जनं न्निवारयिष्यन्नज्ञानं क्षारसमुद्रत्वेन   
वर्णयति - एकश्चेत्यादिना । स्वविकारभूतं जगदाप्लाव्य अभिव्याप्य । तस्य   
महोर्मिप्रथमजं दर्शयति - ज्येष्ठ इति । अविद्याप्रवाहोऽनादिभ्रान्तिवासना स एव   
वातस्तत्सम्भवः ॥ २२ ॥  
  
चित्तस्खलनभेदाली रागाद्याश्च प्रकल्पिताः ।  
ममतोत्कलितावर्तः स्वतः स्वैरं प्रवर्तते ॥ २३ ॥  
  
अल्पतरङ्गान्दर्शयति - चित्तेति । चित्तस्य तत्तद्विषयेषु ये स्खलनभेदास्तेषामालिः   
पङ्क्तिस्तद्धेतवो रागाद्याश्च प्रकल्पिताः क्षुद्रतरङ्गा इति शेषः । तस्यावर्तं   
दर्शयति - ममतेति ॥ २३ ॥  
  
रागद्वेषावतिग्राहौ गृहीतसमनन्तरः ।  
ततश्चानर्थपातालप्रवेशः केन वार्यते ॥ २४ ॥  
  
ग्राहौ प्रवर्तेते इति विपरिणामेनानुषज्यते । ताभ्यां गृहीतस्य तव समनन्तरः   
सन्निहितः अनर्थपाताले मृत्युमुखे प्रवेशः केन वार्यते ।   
गृहीतपदस्यासमर्थस्य समासश्छान्दसः ॥ २४ ॥  
  
प्रशान्तामृतकल्लोले केवलामृतवारिधौ ।  
मज्ज मज्जसि किं द्वैतग्रहक्षाराब्धिवीचिषु ॥ २५ ॥  
  
यदि तु समुद्रमज्जनं तवावश्यकं तर्ह्यानन्दसमुद्रे मज्जेत्याह - प्रशान्तेति   
॥ २५ ॥  
  
कस्तिष्ठति गतः को वा कस्य केन किमागतम् ।  
किं नु मज्जसि मायायां पत मा त्वमतन्द्रितः ॥ २६ ॥  
  
संसारस्तिष्ठति स च रामस्य तत्त्वबोधाद्गतो मम तु न गत इति शोकहेतुं मोहं   
वारयति - कस्तिष्ठतीति । अतन्द्रितो विवेकी त्वं मा पत ॥ २६ ॥  
  
तत्त्वमेकं यदात्मेति जगदेतत्प्रचक्षते ।  
ततोऽन्यः कस्तवातीतो यस्तात विषयः शुचाम् ॥ २७ ॥  
  
यदा प्रचक्षते व्यक्तं प्रतिपादयन्ति इदं सर्वं यदयमात्मा इत्यादि वेदान्ता   
इत्यर्थः ॥ २७ ॥  
  
बालान्प्रति विवर्तोऽयं ब्रह्मणः सकलं जगत् ।  
अविवर्तितमानन्दमास्थिताः कृतिनः सदा ॥२८ ॥  
  
येषामज्ञानमस्ति तान्बालान्प्रति ब्रह्मणो जगदाकारविवर्तः ॥ २८ ॥  
  
अविविक्तो जनः शोचत्यकस्माच्च प्रहृष्यति ।  
तत्त्ववित्तु हसन्नास्ते तस्य मोहो विडम्बनम् ॥ २९ ॥  
  
अविविक्तः अविवेकी । ननु तत्त्वविदामपि कदाचिद्व्यामोहः कथं दृश्यते तत्राह -   
तस्येति । विडम्बनमज्ञचेष्टानुकरणमात्रम् ॥ २९ ॥  
  
तच्च सूक्ष्ममिदं तत्त्वं तिरोहितमविद्यया ।  
यथा स्थलेषु लोकानां जलेष्वात्मसु संशयः ॥ ३० ॥  
  
अन्येषां तु न तथा । तेषामविद्याच्छादितात्मनां जलेषु   
स्थलबुद्धिवदनात्मस्वात्मताभ्रान्तेरित्याह - तच्चेति । यथा अज्ञलोकानां जलेषु   
स्थलमिति संशयो मरुस्थलेषु च जलमिति संशयस्तथा कल्पितभेदेष्वात्मस्वपि   
संशयो भ्रम इत्यर्थः ॥ ३० ॥  
  
पृथिव्यादिमहाभूतपरमाणुमयं जगत् ।  
स्थितं यदा तदापीह को गतो योऽनुशोच्यते ॥ ३१ ॥  
  
यदा परमाण्वादिमयजगद्वादिरीत्यापि विवेकेऽपि शोकप्रसक्तिर्नास्ति तदा   
मायामयजगद्वादे दूरापास्तैव सेत्याशयेनाह - पृथिव्यादीति । को गतो नष्टः ।   
तन्मतेऽपि देहादेरनात्मत्वेन तन्नाशे आत्मनाशाभावादित्यर्थः ॥ ३१ ॥  
  
असतः सम्भवो नास्ति नास्त्यभावः सतः सखे ।  
आविर्भावतिरोभावाः संस्थानानाममी परम् ॥ ३२ ॥  
  
प्रियनाशाद्धि शोकप्रसक्तिः । स प्रियो यदि संस्तदा न नश्यत्येव यद्यसंस्तर्हि न   
स्थित एवेत्युभयथापि तन्नाशासिद्धेर्न शोकहेतुरस्तीत्याशयेनाह - असत इति ।   
संस्थानानां मायिकसन्निवेशविशेषाणाम् ॥ ३२ ॥  
  
किन्त्वनेकपुरोत्साहाद्विषतामुपगच्छति ।  
भज सम्भरिताभोगं परमेशं जगद्गुरुम् ॥ ३३ ॥  
  
ननु यदि मायिकमेव देहादिसंस्थानं तर्हि   
तदैन्द्रजालिकोपदर्शितमायावदुदासीनं तटस्थं भासतां   
शोकमोहदुःखाद्यनर्थसहस्रदाने त्वस्य को हेतुस्तत्राह - किन्त्विति । सत्यम् ।   
आधुनिको न कश्चिद्धेतुरस्ति किन्त्वनेकः पुरा सञ्चितः पुण्यपापप्रवृत्तिलक्षण   
उत्साहः पुरुषप्रयत्नः पुण्यपापाख्यस्तद्धेतुरस्ति । तस्मादेवायं मायिको   
देहादिस्तद्भोगाय विषतां विषवन्मरणमूर्च्छाद्यनर्थसहस्रहेतुतामुपगच्छति   
अध्यात्मज्ञानशास्त्रार्थश्च शतशोऽप्युपदिष्टः पापवशादेव हृदि नारोहति   
अतस्तत्पापक्षयाय सगुणेश्वरोपासनं कुर्वित्याह - भजेति । भक्तानुग्रहाय   
सम्भरितः सम्यग्धृत आभोगो वक्ष्यमाणार्धनारीश्वरादिवेषो येन तम् ॥ ३३ ॥  
  
दुरितानि समस्तानि पच्यन्तेऽद्यापि न ध्रुवम् ।  
कृतमेवास्य देवस्य पाशा विश्रवतां गताः ॥ ३४ ॥  
  
अद्यापि न पच्यन्ते न क्षीणानि तवेति शेषः । ध्रुवमिति वितर्के । प्राणिकृतं   
पुण्यपापात्मकं कर्मैवास्य पशुपतेर्देवस्य प्राणिपशुबन्धनपाशाः   
विश्रवतां विविधश्रुत्यादिप्रमाणप्रसिद्धताम् ॥ ३४ ॥  
  
साकारं भज तावत्त्वं यावत्सत्त्वं प्रसीदति ।  
निराकारे परे तत्त्वे ततः स्थितिरकृत्रिमा ॥ ३५ ॥  
  
सत्त्वं चित्तं प्रसीदति विशुद्ध्यति । ततस्तस्माद्भजनादकृत्रिमा   
विघ्नैरबाध्यत्वात्सहजा भविष्यतीति शेषः । तथा च श्रुतिः उमासहायं   
परमेश्वरं प्रभुं त्रिलोचनं नीलकण्ठं प्रशान्तम् । ध्यात्वा मुनिर्गच्छति   
भूतयोनिं समस्तसाक्षिं तमसः परस्तात् इति ॥ ३५ ॥  
  
इमामुद्दामतमसो जित्वा सत्त्वबलाद्ध्रुवम् ।  
यमस्यानुसराध्वानं विश्वस्तेनान्तरात्मना ॥ ३६ ॥  
  
ईश्वरोपासनशुद्धसत्त्वबलाद्व्यामोहसहस्रैरुद्दामस्य तमस इमां प्रसिद्धां   
व्यामोहशक्तिं जित्वा गुरुशास्त्रोपदेशविश्वासवता मनसा यमस्य   
सेन्द्रियमनोनियमनात्मकस्य योगस्याध्वानमनुसर ॥ ३६ ॥  
  
समाधाय क्षणं पश्य प्रत्यगात्मानमात्मना ।  
इयं विभातु सा व्यक्तं प्राग्बुद्धिरजनी तव ॥ ३७ ॥  
  
ततः क्षणं मुहूर्तद्वादशतमभागमपि समाधाय समाधिमाश्रित्य   
तेनात्मदर्शनेन तव प्राक्तमोवृता बुद्धिरूपा रजनी रात्रिर्विभातु प्रभातभावं   
गच्छतु ॥ ३७ ॥  
  
कृतं पुरुषकारेण केवलेन च कर्मणा ।  
महेशानुग्रहादेव प्राप्तव्यं प्राप्यते नरैः ॥ ३८ ॥  
  
ननु सत्कर्मानुष्ठानैरेव चित्तशुद्धिसिद्धेः किमर्थमीश्वरोपासनं तत्राह -   
महेशेति ॥ ३८ ॥  
  
नाभिजात्यं न चारित्र्यन्न् न नयो न च विक्रमः ।  
बलवन्ति पुराणानि सखे कर्माणि केवलम् ॥ ३९ ॥  
  
नन्वाभिजात्यसदाचारतपःकर्माद्यद्यतनपुरुषप्रयत्नानां प्राक्तनकर्मापेक्षया   
प्राबल्यं प्राक्साधितं तत्कथमिदानीमीश्वरानुग्रहापेक्षोच्यते तत्राह -   
नाभिजात्यमिति ।   
पुरातनकर्मणामनन्तत्वादिदानीन्तनपुरुषप्रयत्नानामल्पतरत्वान्नेश्वरानु##-  
प्रागैहिकप्रयत्नप्राबल्यं साधितं न तद्विहायेति भावः ॥ ३९ ॥  
  
अप्रतर्क्यात्प्रतीकारात्किमेवमवसीदसि ।  
न लुम्पति ललाटस्थामीश्वरोऽप्यक्षरावलिम् ॥ ४० ॥  
  
तर्हीश्वरोपास्तिरेव कार्या किं यमनियमज्ञानादिभिस्तत्राह - अप्रतर्क्यादिति ।   
एवमीश्वरप्रपन्नोऽपि   
त्वमप्रतर्क्यात्पौरुषतर्कागम्याच्छ्रुत्येकसमधिगम्याद्धर्मादि##-  
किमर्थमुद्विजसि । यत उपासनाप्रसादित ईश्वरोऽपि ललाटस्थामक्षरावलिं न   
साक्षात्स्वकरेण मार्जयति किन्तु ज्ञानकृतमूलोच्छेदोपायेनैवेत्यर्थः ॥ ४० ॥  
  
क्व चिद्वक्ता क्व वैदग्ध्यं क्व चेयं मोहवल्लरी ।  
अचिन्तनीया नियतिर्यदियं द्वन्द्वमाहिता [द्वन्द्वमागता इति पाठश्चेत्   
व्याख्यानुगुणः स्यात् ।] ॥ ४१ ॥  
  
गुरुशास्त्रयोः शिष्यबोधनशक्तिः शिष्यस्य च चित्तशुद्ध्या ऊहापोहकुशलतया   
बोद्धृताशक्तिः रागादीनां च समूलोच्छेदयोग्यताप्राप्तिलक्षणपरिपाक इति   
सर्वसामग्रीमिलनमपीश्वरेच्छालक्षणनियतिवशादेवेत्याह - क्वेति ।   
वाङ्मनसागम्ययाय अखण्डब्रह्मात्मचित्तो वक्ता गुरुः क्व शिष्यस्य च   
तद्बोधयोग्यतालक्षणं वैदग्ध्यं कौशलं क्व इयमेवं शमदमादिक्रमेण   
स्वविनाशाय परिणता मोहवल्लरीक्व । यद्यस्याः सकाशादियं सर्वा सामग्री   
द्वन्द्वं परस्परमिलनमागता सा नियतिरीश्वरेच्छा अचिन्तनीया   
प्रभावेयत्तापरिच्छेदेन चिन्तयितुमशक्येत्यर्थः ॥ ४१ ॥  
  
हे भरद्वाज मोहं त्वं विवेकेन जहि स्फुटम् ।  
असामान्यमिदानीं त्वं ज्ञानं प्राप्त्यस्यसंशयम् ॥ ४२ ॥  
  
अत एवेदृशसामग्रीप्राप्तौ मोहजयोत्साह एव युक्तो न त्वन्तराले शोक इत्याह - हे   
भरद्वाजेति । असामान्यमसाधारणम् ॥ ४२ ॥   
  
दूरमुत्सहते राजा महासत्त्वो महापदि ।  
अल्पसत्त्वो जनः शोचत्यल्पेऽपि हि परिक्षते ॥ ४३ ॥  
  
किं च महत्यपि कार्ये शोकः सामग्रीहीनस्य युक्तो न तु महाराजस्येव   
सर्वसामग्रीसम्पन्नस्य तवेत्याशयेनाह - दूरमिति । महासत्त्वो राजा   
युद्धादिमहापदि निमग्नोऽपि धनभृत्यादिसामग्रीसम्पन्नत्वादन्येषां   
मनोरथदूरमपि   
पृथ्वीपरिपालनदुष्टनिग्रहशिष्टपरिपालनादिकार्यमाज्ञामात्रेण कर्तुमुत्सहते ।   
परिक्षते धनादिक्षतिरूपायामापदि तदुत्तरणे हेतुधैर्यादिसामग्रीविरहादित्यर्थः ॥   
४३ ॥  
  
बोधः पुण्यपराधीनः प्रथते बहुजन्मभिः ।  
अनुमीयेत धीरेषु जीवन्मुक्तेषु कार्यतः ॥ ४४ ॥  
  
जीवन्मुक्तान्निदर्शनीकृत्य पुण्यसामग्र्यां सत्यां मम बोधो   
भविष्यत्येवेत्यनुमाय सोत्साहः पुण्यसामग्र्यर्जने प्रथमं प्रवर्तेतेत्याशयेनाह   
- बोध इति ॥ ४४ ॥  
  
द्विषद्भूतेन येनैव कर्मणा बन्ध ईदृशः ।  
सुहृद्भूतेन तेनैव मोक्षमाप्स्यसि पुत्रक ॥ ४५ ॥  
  
ननु पावत्पुण्यस्यापि बन्धकत्वाद्द्विषद्भूतं पुण्यं कथमर्जनीयं तत्राह -   
द्विषद्भूतेनेति । सति रागे पुण्यं बन्धकं भवेत्तदभावे तु सुहृद्भूतं   
मोक्षोपयुक्तमेवेति भावः ॥ ४५ ॥  
  
सतां सत्कर्मसंवेगः पुराणं प्रणुदन्नयम् ।  
सर्वौघ इव भूतानां दवानलमसेचयत् ॥ ४६ ॥  
  
पुण्यातिशयेन प्राक्तनपापनाशे शमदमाद्यमृताप्यायितानां   
त्रिविधतापशान्तिर्भवतीत्याह - सतामिति । असेचयदिति भूतकालो न विवक्षितः ॥ ४६ ॥  
  
सखे सन्न्यस्य कर्माणि ब्रह्मणः प्रणयी भव ।  
नेष्यसे यदि संसारचक्रावर्तभ्रमः शमम् ॥ ४७ ॥  
  
पुण्यार्जनोत्तरं वैराग्यदार्ढ्ये यत्कार्यं तदुपदिशति - सखे इति । ब्रह्मणः   
प्रणयी श्रवणाद्युपायैर्ब्रह्मण्यासक्तः ॥ ४७ ॥  
  
तावदेतद्विकल्पोत्थमिदं यावद्बहिर्ग्रहः ।  
प्रतिकूलोऽब्धिरुल्लोले केवलं निश्चले जले ॥ ४८ ॥  
  
यावद्बहिर्ग्रहोऽब्रह्मप्रणयिता । उल्लोले जले पयसि अब्धिः प्रतिकूलः कूलोपसर्पी   
विक्षिप्तः । निश्चले तु पयसि केवलं पय एव यथेत्यर्थः ॥ ४८ ॥  
  
अयन्न् किमन्धकरणस्त्वया शोकोऽवलम्ब्यते ।  
निर्वाहयतु सैव त्वां प्रज्ञायष्टिरभङ्गुरा ॥ ४९ ॥  
  
अन्धकरणो विवेकदृष्टिपिधायकः । एवं शोकान्धं त्वां   
यावद्विवेकदृष्ट्युद्घाटनं तावत्प्रज्ञायष्टिरेकैव निर्वाहयतु ॥ ४९ ॥  
  
न जातु ते विगण्यन्ते गणनासु गरीयसाम् ।  
ये तरङ्गैस्तृणानीव ह्रियन्ते हर्षशोकयोः ॥ ५० ॥  
  
हर्षशोकयोस्तरङ्गैः शुभोत्साहभङ्गैः ॥ ५० ॥  
  
समारूढं दशादोलामहोरात्रमिदं जगत् ।  
क्रीड्यते षड्विधैः प्रेङ्खैः सखे किमिति खिद्यते ॥ ५१ ॥  
  
हर्षविषादादिदशालक्षणां दोलाम् । इदं जगत् जीवजातम् ।   
षडूर्मिभेदात्षडृतुभेदात्कामाद्यरिषट्कभेदाद्वा षड्विधैः   
प्रेङ्खैर्दोलायन्त्रैः क्रीड्यते कालेन । क्रीडतेरकर्मकाद्धेतुमण्णिचि गतिबुद्धि -   
इत्यादिना कर्तुः कर्मत्वे कर्मणि लः । न हि क्रीडाकौतुककल्पितेषु   
पदार्थसंयोगवियोगेषु खेदो युक्त इत्यर्थः ॥ ५१ ॥  
  
सूते संहरति क्षिप्रं पुनः सृजति हन्ति च ।  
जगन्ति बहुपर्यायैः काल एव कुतूहली ॥ ५२ ॥  
  
कुतूहली क्रीडाकौतुकी ॥ ५२ ॥  
  
न विशेषग्रहः कश्चिन्न च कश्चिन्न कश्चन ।  
जन्तुष्वभ्यवहार्येषु प्राक्रम्य कालभोगिनः ॥ ५३ ॥  
  
स्वशरीरादेः सर्वप्राणिशरीरादिवत्कालाशनत्वाद्यद्यदीयमन्नं तेन तदवश्यं   
भोक्तव्यमेवेति निश्चित्य तत्राहन्ताद्यभिमानत्यागेन शोकप्रसक्तिरित्याशयेनाह ##-  
न प्रसिद्ध इत्यर्थः । काललक्षणस्य भोगिनः सर्पस्य प्राक्रम्य   
बलादाक्रम्याऽभ्यवहारो भक्षणं तत्कर्मभूतेषु जन्तुषुमध्ये ॥ ५३ ॥  
  
का कथा मर्त्यपिण्डानां निमेषान्तरवासिनाम् ।  
अपि देवनिकाया ये तेऽपि दुष्कालगोचराः ॥ ५४ ॥  
  
दुष्टस्य कालस्य गोचराः । अन्नभूता इति यावत् ॥ ५४ ॥  
  
स्वयं नृत्यसि किं प्रीतो विपत्तौ विकलेन्द्रियः ।  
क्षणं निश्चलमासीनः पश्य संसारनाटकम् ॥ ५५ ॥  
  
अपि च साक्षिणस्तव संसारनर्तनकौतुकदर्शनमेव युक्तं न तु   
शोकमोहादिविकारैः स्वयं नर्तनमित्याह - स्वयमिति । विपत्तौ धनचित्तादिनाशे   
विकलानि विवेकदर्शनासमर्थानि रोदनादिविकृतानि च इन्द्रियाणि चक्षुरादीनि यस्य   
तथाविधः सन् ॥ ५५ ॥  
  
अस्यानेकतरङ्गस्य जगतः क्षणभङ्गिनः ।  
न विषीदति मनस्वी भरद्वाज मनागपि ॥ ५६ ॥  
  
क्षणभङ्गिनो दर्शनादिति शेषः । मनस्वी विवेकी ॥ ५६ ॥  
  
त्यज शोकममङ्गल्यं मङ्गलानि विचिन्तय ।  
चिदानन्दघनं स्वच्छमात्मानं च विभावय ॥ ५७ ॥  
  
अमङ्गल्यममङ्गलार्हम् ॥ ५७ ॥  
  
देवद्विजगुरुश्रद्धाभरबन्धुरचेतसाम् ।  
सदागमप्रमाणानां महेशानुग्रहो भवेत् ॥ ५८ ॥  
  
कानि मङ्गलानि तान्याह - देवेति । देवद्विजादिश्रद्धाप्रभृतय   
ईश्वरानुग्रहसाधनत्वान्मङ्गलानि । ईश्वरानुग्रहस्तु   
साक्षाज्ज्ञानसाधनत्वात्परममङ्गलमिति भावः । तथा चोक्तम् -   
ईश्वरानुग्रहादेव पुंसामद्वैतवासना । महाभयपरित्राणाद्द्वित्राणामेव जायते ॥   
इति ॥ ५८ ॥   
  
भरद्वाज उवाच ।  
  
ज्ञातं तव प्रसादेन सर्वमेतदशेषतः ।  
न वैराग्यात्परो बन्धुर्न संसारात्परो रिपुः ॥ ५९ ॥  
  
इदानीं भरद्वाजः सर्वसाधनरहस्यं मया पिण्डीकृत्य ज्ञातम्   
दृश्यप्रपञ्चप्रविलापनोपायरहस्यमीश्वरानुग्रहसाधनरहस्यं च   
वसिष्ठस्य विस्तरोक्तिषु विशकलितं तत्र तत्रोक्तं पिण्डीकृत्य न ज्ञातमिति   
कण्ठोक्त्यार्थाच्च दर्शयंस्तज्जिज्ञासुः पृच्छति - ज्ञातमित्यादिना ॥ ५९ ॥  
  
इदानीं श्रोतुमिच्छामि वसिष्ठेनोपपादितम् ।  
ज्ञानसारमशेषेण ग्रन्थेनोक्तं पदात्मना ॥ ६० ॥  
  
श्रीवाल्मीकिरुवाच ।  
  
भरद्वाज शृणुष्वेदं महाज्ञानं विमुक्तिदम् ।  
यस्य श्रवणमात्रेण भवाब्धौ न निमज्जसि ॥ ६१ ॥  
  
अनेकवाक्यात्मना अशेषेण ग्रन्थेनोक्तं रहस्यमेकपदात्मना पिण्डीकृतं   
निष्कृष्टं श्रोतुमिच्छामीत्यर्थः । यदात्मना इति पाठे यत्तात्पर्यकेणेति   
ग्रन्थविशेषणम् ॥ ६० ॥ ६१ ॥  
  
संहृतिस्थितिसम्भूतिभेदैर्योऽनेकधा स्थितः ।  
एकोऽपि सन्नमस्तस्मै सच्चिदानन्दमूर्तये ॥ ६२ ॥  
  
प्रविलापनोपायमपवादं वक्तुमध्यारोपेणैकमेवानेकधा स्थितं देवं   
मङ्गलार्थं नमस्यति - संहृतीति ॥ ६२ ॥  
  
कृते प्रपञ्चविलये यथा तत्त्वं प्रकाशते ।  
तवोपायं प्रवक्ष्यामि सङ्क्षेपाच्छ्रुतिशासनात् ॥ ६३ ॥  
  
प्रश्नाभिप्रायानुरूपमुत्तरं वक्तुं प्रतिजानीते - कृते इति । श्रुतिशासनात्   
माण्डूक्योपनिषदादिश्रुत्युक्तक्रमात् ॥ ६३ ॥  
  
पूर्वापरविचारार्हा कथं नष्टा तव स्मृतिः ।  
तयैव ज्ञायते सर्वं करामलकवत्स्वयम् ॥ ६४ ॥  
  
(स्वयं [क्वाचित्कमिदं पद्यम् ।] विचार्यं स्वयमेव चेतसा   
तत्प्राप्यते येन न शोचते पुनः ।  
सत्सङ्गसच्छास्त्रविवेकतः पुनर्वैराग्ययुक्तेन विभाव्यमेतत् ॥) ॥ ६५ ॥  
  
विशकलितोक्तं सूक्ष्ममतिभिः स्वयमेव पूर्वापरविचारेण निष्कृष्य ज्ञातुं   
शक्यं तत्ते सौबुद्ध्यं प्राक् प्रख्यातमिदानीं कथं नष्टमिति   
वक्ष्यमाणग्रहणावधानार्थमधिक्षिपति - पूर्वापरेति ॥ ६४ ॥ ६५ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रक० पू०   
भरद्वाजानुशासनं नाम सप्तविंशत्यधिकशततमः सर्गः ॥ १२७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
भरद्वाजानुशासनं नाम सप्तविंशत्यधिकशततमः सर्गः ॥ १२७ ॥  
  
# १२८
अष्टाविंशत्यधिकशततमः सर्गः १२८   
  
श्रीवाल्मीकिरुवाच ।  
  
शान्तो दान्तश्चोपरतो निषिद्धात्काम्यकर्मणः ।  
विषयेन्द्रियसंश्लेषसुखाच्च श्रद्धयान्वितः ॥ १ ॥  
  
प्रविलापनयुक्त्यात्र भरद्वाजकृतार्थता ।  
वर्ण्यन्ते ज्ञानिकर्तव्यरामव्युत्थापनक्रमाः ॥   
  
तत्र साङ्गं साक्षात्कारान्तं प्रपञ्चप्रविलापनप्रकारं शान्तो दान्त   
उपरतस्तितिक्षुः श्रद्धावित्तः समाहितो भूत्वात्मन्येवात्मानं पश्यति इति   
श्रुतितात्पर्यवर्णनमुखेनैव वक्तुमारब्भते - शान्त इत्यादिना । तत्रोपरतपदं   
विषयविभागेन व्याचष्टे - निषिद्धादिति ॥ १ ॥  
  
मृद्वासने समासीनो जितचित्तेन्द्रियक्रियः ।  
ओमित्युच्चारयेत्तावन्मनो यावत्प्रसीदति ॥ २ ॥  
  
तत्र समाहितपदार्थतया आसनाद्यष्टाङ्गयोगं वर्णयन्   
तितिक्षुपदमर्थाद्व्याचष्टे - मृद्वासने इत्यादिना । उच्चारयेद्दीर्घं जपेत् ।   
भुशुण्डोपाख्यान्नोक्तरीत्या प्लुततमं वा ॥ २ ॥  
  
प्राणायामं ततः कुर्यादन्तःकरणशुद्धये ।  
इन्द्रियाण्याहरेत्पश्चाद्विषयेभ्यः शनैःशनैः ॥ ३ ॥  
  
देहेन्द्रियमनोबुद्धिक्षेत्रज्ञानां च सम्भवः ।  
यस्माद्भवति तज्ज्ञात्वा तेषु पश्चाद्विलापयेत् ॥ ४ ॥  
  
यस्माद्यस्माद्यस्य यस्य सम्भवो जन्म भवति तत्तज्ज्ञात्वा श्रुत्यादिना स्मृत्वा   
तेषु तेषु भूतेषु देवेषु च विलापयेत् । वाचारम्भणशृत्युक्तरीत्या तत्तद्व्यतिरेकेण   
नास्तीति स्मरेदित्यर्थः ॥ ४ ॥  
  
विराजि प्रथमं स्थित्वा तत्रात्मनि ततः परम् ।  
अव्याकृते स्थितः पश्चात्स्थितः परमकारणे ॥ ५ ॥  
  
एवमाध्यात्मिकदेहेन्द्रियादिभावं त्यक्त्वा तत्कारणभूतदेवतासमष्ट्यात्मा   
अकारार्थो विराडेवाहमस्मीति भावनया प्रथमं विराजि स्थित्वा ततः परं तत्कारणे   
उकारार्थे सूक्ष्मभूतलिङ्गसमष्ट्यात्मनि हिरण्यगर्भे विराजं प्रविलाप्य स्थित्वा   
ततस्तत्कारणे त्रिगुणे मायोपहिते मकारार्थे अव्याकृते स्थितः संस्ततः   
पश्चात्सर्वजगन्मूलकारणत्वोपलक्षिते साव्याकृतसर्वाधिष्ठाने अर्धमात्रालक्षिते   
शुद्धे ब्रह्मणि अव्याकृतमपि विलाप्य स्थितो भवेदित्यर्थः ॥ ५ ॥  
  
मांसादिपार्थिवं भागं पृथिव्यां प्रविलापयेत् ।  
आप्यं रक्तादिकं चाप्सु तैजसं तेजसि क्षिपेत् ॥ ६ ॥  
  
देहेन्द्रियादिषु यस्य यस्मात्सम्भवस्तत्र तत्प्रविलापनं यदुक्तं तद्विशिष्य   
पुनर्विवृणोति - मांसादीत्यादिना । क्षिपेत् तन्मात्रताचिन्तनेन प्रविलापयेत् ॥ ६ ॥  
  
वायव्यं च महावायौ नाभसं नभसि क्षिपेत् ।  
पृथिव्यादिषु विन्यस्य चेन्द्रियाण्यात्मथोनिषु ॥ ७ ॥  
  
नाभसं शारीराकाशम् । एवं घ्राणादीन्द्रियाण्यप्यात्मयोनिषु स्वारम्भकेषु   
देवतोपाधिभूतसूक्ष्मपृथिव्यादिषु निक्षिप्य विलाप्य ॥ ७ ॥  
  
श्रोत्रादिलक्षणोपेतां कर्तुर्भोगप्रसिद्धये ।  
दिक्षु न्यस्यात्मनः श्रोत्रं त्वचं विद्युति निक्षिपेत् ॥ ८ ॥  
  
दिशः श्रोत्रं भूत्वा कर्णौ प्राविशन् इत्यादिश्रुतेः कर्तुर्जीवस्य   
शब्दादिभोगप्रसिद्धये कर्णादिगोलकानुप्रवेशेन   
श्रोत्रादिलक्षणेनेन्द्रियभावेनोपेतां दिगादिदेवतां यथाक्रमं देवतास्वेव   
निक्षिपेदिति शेषः । तमेव क्रमं दर्शयति - दिक्ष्वित्यादिना ॥ ८ ॥  
  
चक्षुरादित्यबिम्बे च जिह्वामप्सु विनिक्षिपेत् ।  
प्राणं वायौ वाचमग्नौ पाणिमिन्द्रे विनिक्षिपेत् ॥ ९ ॥  
  
अप्सु वरुणदेवतायाम् ॥ ९ ॥  
  
विष्णौ तथात्मनः पादौ पायुं मित्रे तथैव च ।  
उपस्थं कश्यपे न्यस्य मनश्चन्द्रे निवेशयेत् ॥ १० ॥  
  
बुद्धिं ब्रह्मणि संयच्छेदेताः करणदेवताः ।  
इन्द्रियव्यपदेशेन व्यादिश्यन्ते च देवताः ॥ ११ ॥  
  
ब्रह्मणि चतुर्मुखे । बुद्धिग्रहणमुपलक्षणम् । एवं मनोहङ्कारचित्तान्यपि   
चन्द्ररुद्राच्युतेषु प्रविलापयेदित्युपसंहरति - एता इति । अग्निर्वाग्भूत्वा मुखं   
प्राविशत् इत्यादिश्रुतिवाक्यप्रमाणमनुस्मृत्य देवता एवेन्द्रियव्यपदेशेन स्थिता न   
त्विन्द्रियाणि नाम वस्त्वन्तराणि सन्तीति तत्त्वोपदेशेन प्रविलापनाय मया व्यादिश्यन्ते   
न स्वतः स्वकपोलकल्पनया एतेऽर्थाः प्रकटीकृता इत्युत्तरेणान्वयः ॥ ११ ॥   
  
श्रुतिवाक्यमनुस्मृत्य न स्वतः प्रकटीकृताः ।  
एवं न्यस्यात्मनो देहं विराडस्मीति चिन्तयेत् ॥ १२ ॥  
  
एवं देहेन्द्रियादिप्रविलापनसङ्ग्रहश्लोकं विवृत्य विराजि प्रथमं   
स्थित्वेत्येतद्विशदयति - एवमिति ॥ १२ ॥  
  
ब्रह्माण्डान्तः स्थितो योऽसावर्धनारीश्वरः प्रभुः ।  
आधारः सर्वभूतानां कारणं तदुदाहृतम् ॥ १३ ॥  
  
अव्याकृते स्थितः पश्चादित्येतद्विवरणप्रसङ्गेन मायाशबलस्य   
सर्वजगदभिन्ननिमित्तोपादानस्य ब्रह्मणो ब्रह्मविद्यार्थिभिः प्रागुपास्यत्वेनोक्तां   
ब्रह्माण्डात्मनो विराजो हृत्पद्मे सदा स्थितां ब्रह्मविद्याघटितार्धशरीरां   
मूर्तिं दर्शयन्स एव सर्वप्राणिनां मातापितृरूपेण कारणमित्याह -   
ब्रह्माण्डान्तरिति ॥ १३ ॥  
  
स यज्ञसृष्टिरूपोऽसौ जगद्वृत्तौ व्यवस्थितः ।  
द्विगुणाण्डाद्बहिः पृथ्वी पृथिव्या द्विगुणं जलम् ॥ १४ ॥  
  
सोऽसौ पितृत्वादेव स्वसृष्टस्य देवमनुष्यादिजगतो वृत्तावन्नपानादिजीवनोपाये   
व्यवस्थितः सन् हविर्वृष्ट्यादिना सर्वपोषकश्रौतस्मार्तयज्ञसृष्टिरूपो   
ब्रह्माण्डान्तः स्थितः । प्रासङ्गिकमुक्त्वा प्रस्तुतं प्रविलापनं वक्तुं   
ब्रह्माण्डावरणान्याह - द्विगुणेति । यद्यपि एभिरावरणैरण्डं व्याप्तं   
दशगुणोत्तरैः इति पुराणेषु दशगुणोत्तरत्वं श्रूयते तथापि द्विगुणमेव परितो   
वेष्टने पञ्चक्रोशप्रदक्षिणे पञ्चविंशतिक्रोऽसवदेकगुणस्य पञ्चगुणत्वे   
द्विगुणस्य दशगुणत्वमित्यभिप्रायेण तद्बोध्यम् । अथवा   
तदपञ्चीकृतभूतावरणाभिप्रायमिदं तु पञ्चीकृताभिप्रायमित्यविरोधः ॥ १४ ॥  
  
सलिलाद्द्विगुणं तेजस्तेजसो द्विगुणोऽनिलः ।  
वायोर्द्विगुणमाकाशमूर्ध्वमेकैकशः क्रमात् ॥ १५ ॥  
  
एकैकश एकैकस्मादूर्ध्वमुत्तरोत्तरम् ॥ १५ ॥  
  
व्यस्तेन च समस्तेन व्यापिना ग्रथितं जगत् ।  
क्षितिं चाप्सु समावेश्य सलिलं चानले क्षिपेत् ॥ १६ ॥  
  
व्यस्तेन अपञ्चीकृतेन । समस्तेन पञ्चीकृतेन । अत एवान्तरमान्तरं बाह्ये   
प्रविलापयेदित्याह - क्षितिमिति ॥ १६ ॥  
  
अग्निं वायौ समावेश्य वायुं च नभसि क्षिपेत् ।  
नभश्च महदाकाशे समस्तोत्पत्तिकारणे ॥ १७ ॥  
  
समावेश्य प्रविलाप्य । समस्तस्थूलप्रपञ्चोत्पत्तिकारणे महदाकाशे   
हिरण्यगर्भाकाशे ॥ १७ ॥  
  
स्थित्वा तस्मिन्क्षनं यगोई लिङ्गमात्रशरीरधृक् ।  
वासना भूतसूक्ष्माश्च कर्माविद्ये तथैव च ॥ १८ ॥  
  
किं तल्लिङ्गशरीरं तदाह - वासना इति ॥ १८ ॥  
  
दशेन्द्रियमनोबुद्धिरेतलिङ्गं विदुर्बुधाः ।  
ततोऽर्धोण्डाद्बहिर्यातस्तत्रात्मास्मीति चिन्तयेत् ॥ १९ ॥  
  
लिङ्गं लिङ्गशरीरम् । एवं स्थूलोपाधिप्रविलापनेनार्ध इव सम्पन्नो   
ब्रह्माण्डात्मताभिमानत्यागात्ततो बहिर्भूतः संस्तत्र   
सूक्ष्मभूतात्मकलिङ्गसमष्टिदेहे अहमात्माधिष्ठाता हिरण्यगर्भ एवास्मीति   
चिन्तयेदित्यर्थः ॥ १९ ॥  
  
चतुर्मुखोऽग्रके चायं भूतसूक्ष्मव्यवस्थितः ।  
लिङ्गमव्याकृते सूक्ष्मे न्यस्याव्यक्ते च बुद्धिमान् ॥ २० ॥  
  
ननु चतुर्मुखः पद्मसम्भवो देहो लोके हिरण्यगर्भ इति प्रसिद्धः । अयं तु   
भूतसूक्ष्मसमष्ट्यात्मा न चतुर्मुख इति कथं हिरण्यगर्भस्तत्राह -   
चतुर्मुख इति । भूतसूक्ष्मे अभिमानितया व्यवस्थितोऽयमेव अग्रके   
ब्रह्माण्डप्रविलापनात्पूर्वं ब्रह्माण्डैश्वर्यभोगार्थं पद्मोद्भवं देहं   
कल्पयित्वा चतुर्मुख आसीदित्यर्थः । ईदृशहिरण्यगर्भात्मभावनानन्तरं   
यत्कर्तव्यं तदाह - लिङ्गमिति । अपञ्चीकृतभूतेभ्योऽपि सूक्ष्मे   
उपाध्याकारेणाव्याकृते मायांशे उपहितचिदाकारेणाव्यक्ते च । जडांशस्य जडे   
चिदाभासांशस्य चिति प्रविलापनमिति सूचनाय द्विधाकृत्वोक्तिः ॥ २० ॥  
  
नामरूपविनिर्मुक्तं यस्मिन्सन्तिष्ठते जगत् ।  
तमाहुः प्रकृतिं केचिन्मायामेके परे त्वणून् ॥ २१ ॥  
  
अथवा व्याकरणफलमभिव्यक्तिरिति क्रियाफलरूपप्रवृत्तिनिमित्तभेदकल्पनया   
एकत्रैव व्यपदेशभेद इत्याशयेनाह - नामेति । प्रकृतिं साङ्ख्याः । मायां   
वेदान्तिनः ॥ २१ ॥  
  
अविद्यामपरे प्राद्गुस्तर्कविभ्रान्तचेतसः ।  
तत्र सर्वे लयं गत्वा तिष्ठन्त्यव्यक्तरूपिणः ॥ २२ ॥  
  
अपरे बौद्धाः संवृतिरूपामविद्याम् । तत्र तस्मिन्नव्याकृते प्रलयकाले सर्वे   
पदार्था लयं षष्ठभावविकारं गत्वा अनभिव्यक्तरूपिणः सन्तस्तत्सत्तयैव   
तिष्ठन्ति ॥ २२ ॥  
  
निःसम्बन्धा निरास्वादाः सम्भवन्ति ततः पुनः ।  
तत्स्वरूपा हि तिष्ठन्ति यावत्सृष्टिः प्रवर्तते ॥ २३ ॥  
  
कथं तिष्ठन्ति तदाह - निःसम्बन्धा इति ।   
परस्परसंसर्गशून्याश्चिद्भोग्यतालक्षणास्वादशून्याश्चेत्यर्थः । कुतः ।   
प्रलयानन्तरं सर्गकाले ततः अव्याकृतादेव प्रकृतिभूताच्च ॥ २३ ॥  
  
आनुलोम्यात्स्मृता सृष्टिः प्रातिलोम्येन संहृतिः ।  
अतः स्थानत्रयं त्यक्त्वा तुरीयं पदमव्ययम् ॥ २४ ॥  
  
आनुलोम्यादाकाशादिक्रमात् । प्रातिलोम्येन सृष्टिविपरीतक्रमेण पश्चात्स्थितः   
परमकारणे इत्येतद्विवृणोति - अत इति । स्थानत्रयं   
विराड्ढिरण्यगर्भाव्याकृताख्यं स्थूलसूक्ष्मकारणरूपं   
समष्टिजाग्रदाद्यवस्थात्रयं नान्तःप्रज्ञं न बहिःप्रज्ञं नोभयतःप्रज्ञं   
न प्रज्ञं नाप्रज्ञं न प्रज्ञानघनम् इतिश्रुत्युपदर्शितदिशा त्यकत्वा   
तदधिष्ठानं परिशिष्टचिन्मात्रैकरसं   
अदृश्यमव्यवहार्यमग्राह्यमलक्षणमचिन्त्यमव्यपदेश्यमेकात्म##-  
श्रुत्युपदर्शितं तस्य प्राप्तये साक्षाल्लाभावधि ध्यायेत् ॥ २४ ॥  
  
ध्यायेत्तत्प्राप्तये लिङ्गं प्रविलाप्य परं विशेत् ।  
भूतेन्द्रियमनोबुद्धिवासनाकर्मवायवः ॥ २५ ॥  
  
ध्यानेद्धया चरमसाक्षात्कारवृत्त्या ध्यानकर्तृकरणरूपं लिङ्गमपि   
मूलाज्ञानबाधेन प्रविलाप्य घटभङ्गे घटाकाशो महाकाशमिव परं   
निरतिशयानन्दं ब्रह्म विशेत्सैवास्य लिङ्गनिगडमुक्त्या कृतार्थतेत्यर्थः । ननु   
नान्तःप्रज्ञम् इत्यादिश्रुतौ लिङ्गबाधो न दृश्यते तत्कथं तन्निवृत्तिरिति चेत्   
स्थानत्रयबाधे लिङ्गबाधोऽर्थसिद्धः । स्थूलसूक्ष्मभूतेन्द्रियादिष्वेव लिङ्गस्य   
प्रतिष्ठितत्वादिति दर्शयति - भूतेन्द्रियेति ॥ २५ ॥  
  
अज्ञानं च प्रतिष्ठाः स्युर्लिङ्गमव्याकृते सति ।  
  
भरद्वाज उवाच ।  
  
इदानीं लिङ्गनिगडान्मुक्तोऽहं सर्वथा यतः ॥ २६ ॥  
  
नन्वज्ञानं कथं प्रतिष्ठा तत्राह - लिङ्गमिति । शुद्धे   
ब्रह्मण्यज्ञानवरणे नाव्याकृते हि सति सूक्ष्मभूतद्वारा लिङ्गमुत्पद्यते   
नाज्ञानं विनेति तदेव लिङ्गस्य मूलप्रतिष्ठेति तन्निवृत्तौ   
लिङ्गनिगडभङ्गसिद्धिरिति भावः । एवं वाल्मीकिना प्रणवार्थप्रपञ्चनोपायेन   
प्रतिबोधितः प्रबुद्धो भरद्वाजः स्वानुभवं गुर्वनुभवसंवादेन परीक्षणाय   
प्रकटयन्नुवाच - इदानीमित्यादिना ॥ २६ ॥   
  
चिदंशत्वात्प्रविष्टोऽहं चैतन्यानन्दसागरे ।  
अभेदात्परमात्मास्मि सर्वोपाधिविवर्जितः ॥ २७ ॥  
  
कूटस्थः केवलो व्यापी चिदचिच्छक्तिमानहम् ।  
घटाभावे घटाकाशकलशाकाशयोर्यथा ॥ २८ ॥  
  
चिदहं न तु चिच्छक्तिमान् । कीदृशादभेदात्परमात्मासि तत्राह - घटाभावे   
इति । घटभङ्गे सतीत्यर्थः । यथा एकस्यैव घटस्य घटकलशनामभेदकल्पना   
तदुपहिते आकाशे च घटाकाशः कलशाकाश इति व्यपदेशभेदकल्पना   
तद्वदेकस्यैवाज्ञानस्य जगन्नामभेदकल्पना तदुपहिते च मयि जीव ईश्वरो देवो   
नरः कुञ्जर इत्यादिव्यपदेशभेदकल्पना चासीत् । तत्रैकेन घटभङ्गेन यथा   
उभयनिवृत्त्या शुद्धाकाशलक्षणैक्यं तद्वदेकस्याज्ञानस्य निवृत्त्या   
सर्वनामादिभेदनिवृत्त्या चिदैक्यसाम्राज्यमित्यर्थः ॥ २८ ॥  
  
तमाहुः श्रुतयो बह्व्य एवमेवैक्यमादरात् ।  
यथाग्निरग्नौ सङ्क्षिप्तः समानत्वमनुव्रजेत् ॥ २९ ॥  
  
एवमैक्यमभिप्रेत्य तं ब्रह्मभूतं मां यत्र नन्यत्पश्यति नान्यच्छृणोति   
नान्यद्विजानाति स भूमायत्र त्वस्य सर्वमात्मैवाभूत्तत्केन कं पश्येत् ।   
एकात्मप्रत्ययसारं शिवं शान्तमद्वैतं चतुर्थं मन्यन्ते नेह नानास्ति किञ्चन   
इत्यादयो बह्व्यः श्रुतय आहुरित्यर्थः । एवं यथा जले जलं क्षिप्तं क्षीरे क्षीरं   
घृते घृतम् । अविशेषो भवेत्तद्वज्जीवात्मा परमात्मनि   
इत्यादिश्रुतिभिरीदृशमेवैक्यं दर्शितमित्याशयेनोदाहरति - यथेति ।   
समानत्वमैक्यम् ॥ २९ ॥  
  
तदाख्यस्तन्मयो भूत्वा गृह्यते न विशेषतः ।  
यथा तृणादिकं क्षिप्तं रुमायां लवणं भवेत् ॥ ३० ॥  
  
एवमचेतनप्रपञ्चस्यापि चिति विलापनेन तद्भावापत्तौ दृष्टान्तमाह - यथेति ॥   
३० ॥  
  
अचेतनं जगन्न्यस्तं चैतन्ये चेतनी भवेत् ।  
यथा वै लवणग्रन्थिः समुद्रे सैन्धवो यथा ॥ ३१ ॥  
  
न्यस्तं प्रविलापितम् ॥ ३१ ॥  
  
नामरूपाद्विनिर्मुक्तः प्रविश्यैति समुद्रताम् ।  
यथा जले जलं न्यस्तं क्षीरे क्षीरं घृते घृतम् ॥ ३२ ॥  
  
अविनष्टा भवन्त्येते गृह्यन्ते न विशेषतः ।  
तथाहं सर्वभावेन प्रविष्टश्चेतने सति ॥ ३३ ॥  
  
उपाधिनाशे उपहितजीवनाशशङ्कापि मे गतेत्याशयेनाह - अविनष्टा इति । चेतने   
चिदेकरसे सति ब्रह्मणि ॥ ३३ ॥  
  
नित्यानन्दे समस्तज्ञे परे परमकारणे ।  
नित्यं सर्वगतं शान्तं निरवद्यं निरञ्जनम् ॥ ३४ ॥  
  
निष्कलं निष्क्रियं शान्तं निरवद्यं निरञ्जनम् इत्यादिश्रुत्यापि स्वानुभवं   
संवादयति - नित्यमित्यादिना ॥ ३४ ॥  
  
निष्कलं निष्क्रियं शुद्धं तद्ब्रह्मास्मि परं परम् ।  
हेयोपादेयनिर्मुक्तं सत्यरूपं निरिन्द्रियम् ॥ ३५ ॥  
  
केवलं सत्यसङ्कल्पं शुद्धं ब्रह्मास्म्यहं परम् ।  
पुण्यपापविनिर्मुक्तं कारणं जगतः परम् ॥ ३६ ॥  
  
सत्यसङ्कल्पं सङ्कल्पमात्रेणासतोऽपि जगतः सत्तासम्पादनसमर्थसद्रूपम् ॥ ३६ ॥  
  
अद्वितीयं परं ज्योतिर्ब्रह्मास्म्यानन्दमव्ययम् ।  
एवमादिगुणैर्युक्तं सत्त्वादिगुणवर्जितम् ॥ ३७ ॥  
  
सत्त्वादिभिर्मायागुणैर्वर्जितम् ॥ ३७ ॥  
  
प्रविष्टं सकलं ब्रह्म सदा ध्यायेत्स्वकर्मकृत् ।  
एवमभ्यसतः पुंसो मनोऽस्तं याति तत्र वै ॥ ३८ ॥  
  
अभ्यासकालेऽपि त्वया अस्यैव ध्यानं मह्यमुपदिष्टमित्याशयेनाह -   
प्रविष्टमित्यादिना । स्वकर्मकृच्छ्रवणगुरुशुश्रूषादिपरः   
स्ववर्णाश्रमधर्मनिष्ठश्च ॥ ३८ ॥  
  
मनस्यस्तं गते तस्य स्वयमात्मा प्रकाशते ।  
प्रकाशे सर्वदुःखानां हानिः स्यात्सुखमात्मनि ॥ ३९ ॥  
  
स्वयमेवात्मनात्मानमानन्दं प्रतिपद्यते ।  
न मत्तोऽस्त्यपरः कश्चिच्चिदानन्दमयः प्रभुः ॥ ४० ॥  
  
कथन्न् प्रतिपद्यते तत्राह - न मत्त इति ॥ ४० ॥  
  
अहमेकः परं ब्रह्म इत्यात्मान्तः प्रकाशते ।  
  
श्रीवाल्मीकिरुवाच ।  
  
सखे सन्न्यस्य कर्माणि ब्रह्मणः प्रणयी भव ॥ ४१ ॥  
  
प्रतिपत्तिशब्दार्थमाह - इत्यात्मेति । एवं भरद्वाजोक्तमनुभवं निशम्य   
सन्तुष्टो वाल्मीकिस्तदुक्तानुभवस्थैर्याय त्यजतैव हि तज्ज्ञेयं त्यक्तुः प्रत्यक्परं   
पदम् इत्यादिश्रुतिसिद्धं सन्न्यासमवश्यकर्तव्यतयोपदिशति - सखे इति ॥ ४१ ॥  
  
नेष्यसे यदि संसारचक्रावर्तभ्रमः शमम् ।  
  
भरद्वाज उवाच ।  
  
त्वयोक्तं सर्वमेवेदं ज्ञानं बुद्धं मया गुरो ॥ ४२ ॥  
  
संसारचक्रावर्तेषु भ्रमतीति भ्रमः त्वं यदि शमं विश्रान्तिसुखं गार्हस्थ्ये   
नेष्यसे न प्राप्नोषि तर्हि कर्माणि सन्न्यस्य ब्रह्मणः प्रणयी ब्रह्मण्येव   
निर्विक्षेपमासक्तो भव । ब्रह्मसंस्थोऽमृतत्वमेति इति श्रुतेरनन्यव्यापारतया   
ब्रह्मण्यासक्तय सन्न्यासिन एव सबीजभ्रान्तिशान्तिसम्भवादित्यर्थः । सर्वं   
समग्रं साङ्गमिति यावत् ॥ ४२ ॥  
  
बुद्धिश्च निर्मला जाता संसारो न विलम्बते ।  
इदानीं ज्ञातुमिच्छामि ज्ञानिनः कर्म कीदृशम् ॥ ४३ ॥  
  
न विलम्बनेन चिरं स्थास्यति । तस्य तावदेव चिरं यावन्न विमोक्ष्ये अथ सम्पत्स्ये इति   
श्रुतेरिति भावः । ज्ञानिनो जीवन्मुक्तस्य कर्म कर्तव्यं न वेति प्रथमः प्रश्नः ।   
यदा कर्तव्यन्न् तदा प्रवृत्तिरूपं नित्यनैमित्तिककाम्यकर्म सर्वमेव यथापूर्वं   
कर्तव्यं अथवा कामनाभ्यो निवृत्तं स्वस्वाश्रमोचितकर्ममात्रं कर्तव्यमिति   
द्वितीयः प्रश्नः पाठक्रमादार्थक्रमस्य वलीयस्त्वाद्बोध्यः । ननु सखे सन्न्यस्य   
कर्माणि ब्रह्मणः प्रणयी भव इति सर्वकर्मसन्न्यासं श्रुतवतो भरद्वाजस्य   
द्वावपि प्रश्रावनुपपन्नौ । सत्यम् । तथापि यावज्जीवमग्निहोत्रं जुहोति कुर्वन्नेवेह   
कर्माणि जिजीविषेच्छतं समाः इत्यादिश्रुतिभिर्यावज्जीवं कर्तव्यतया निबद्धानां   
दीक्षितो न ददाति न जुहोति इत्यादिवाक्यैर्दीक्षाकाले त्यक्तानामपि दीक्षापगमे पुनः   
परिग्रहवत् । त्यजतैव हि तज्ज्ञेयं एतमेव प्रव्राजिनो लोकमिच्छन्तः प्रव्रजन्ति   
इत्यादिश्रुतिभिर्ब्रह्मजिज्ञासानिमित्तेन त्यक्तानां ज्ञानसिद्ध्या निमित्तापगमे पुनः   
परिग्रहो न्यायसिद्धः । न च विद्वत्सन्न्यासविधानात्पुनरपरिग्रहः । तस्य   
जन्मान्तरानुष्ठितविविदिषासन्न्यासवशाद्गृहस्थाद्याश्रमेष्वेव   
तत्त्वज्ञानोदयेन कृतार्थान्पुरुषविशेषान्प्रति अप्राप्तसन्न्यासान्तरविधानपरस्य   
प्राप्तविविदिषासन्न्यासपरिपालनविधानाशक्तेरित्याशयेन प्रश्नावुपपन्नौ बोध्यौ   
॥ ४३ ॥   
  
प्रवृत्तं वा निवृत्तं वा कर्तव्यं च न वा प्रभो ।  
  
श्रीवाल्मीकिरुवाच ।  
  
तस्माद्यन्न कृते दोषस्तत्कर्तव्यं मुमुक्षुभिः ॥ ४४ ॥  
  
एवं पृष्टो वाल्मीकिस्त्वया प्रथमं काम्यनिषिद्धकर्मणां   
ज्ञानविरोधिविक्षेपादिदोषहेतुभूतकर्मणां च त्यागेन ज्ञानित्वं शास्त्राभ्यासेन   
सम्पादनीयम् । तदुत्तरं तस्य कर्म कीदृशम् इति त्वत्प्रश्नोत्तरं त्वं स्वयमेव   
ज्ञास्यसि । तत्तद्भूमिकापरिपाकक्रमेण तत्तत्कर्मोपरमस्य तदा तदैव   
त्वयानुभवितुं शक्यत्वाज्ज्ञानिनां च प्रारब्धवैचित्र्येणैकरूपस्थित्यदर्शनेन   
तत्कर्मणां प्रवृत्तमेव निवृत्तमेव वेति नियन्तुमशक्यत्वादित्याशयेनोत्तरमाह   
- तस्मादिति । तस्मात्सर्वकर्मसन्न्याससहितब्रह्मप्रणयित्वमेव   
संसारभ्रमनिवर्तकज्ञानोपाय इति मदुपदिष्टार्थस्य   
बुद्धत्वात्त्वादृशैर्मुमुक्षुभिर्यद्यस्मिन्कर्मणि कृते सति   
श्रवणादिविघ्नदोषश्चित्तविक्षेपमालिन्यपातकादिदोषश्च न भवति तदेव कर्तव्यम् ।   
काम्यं निषिद्धं चकाराद्दृष्टविक्षेपसाधनं च कर्म न कर्तव्यमित्यर्थः ।   
विविदिषासन्न्यासपरिपालनं तु विधिना त्यक्तस्य पुनर्विधिं विना परिग्रहासम्भवात्   
आरूढो नैष्ठिकं धर्मं यस्तु प्रच्यवते पुनः । प्रायश्चित्तं न पश्यामि येन   
शुद्ध्येत्स आत्महा । इत्यादिपरावृत्तौ दोषश्रवणात्पुनः परिग्रहे   
प्रयोजनाभावाच्छिष्टविगर्हितत्वाच्च सेत्स्यतीति भावः ॥ ४४ ॥  
  
काम्यं कर्म निषिद्धं च न कर्तव्यं विशेषतः ।  
यदा ब्रह्मगुणैर्जीवो युक्तस्त्यक्त्वा मनोगुणान् ॥ ४५ ॥  
  
ज्ञानित्वं त्वस्य सर्वमनोगुणत्यागेन   
पूर्णानन्दाद्वयविशुद्धासङ्गचिदेकरसत्वादिब्रह्मगुणप्राप्तावेव   
स्यान्नान्यथेत्याह - यदेत्यादिना ॥ ४५ ॥  
  
संशान्तकरणग्रामस्तदा स्यात्सर्वगः प्रभुः ।  
देहेन्द्रियमनोबुद्धेः परस्तस्माच्च यः परः ॥ ४६ ॥  
  
देहादिकोशचतुष्टयात्पर आनन्दमयकोशात्मा तस्मात्परस्तदधिष्ठानं ब्रह्म ॥   
४६ ॥  
  
सोऽहमस्मि यदा ध्यायेत्तदा जीवो विमुच्यते ।  
कर्तृभोक्त्रादिनिर्मुक्तः सर्वोपाधिविवर्जितः ॥ ४७ ॥  
  
आदिपदात् कर्ता कार्यं करणं भोक्ता भोग्यं भोगः ज्ञाता ज्ञानं ज्ञेयमिति   
तिस्रोऽपि त्रिपुट्यः परिगृह्यन्ते । तत्प्रयोजकैः सर्वैर्देहाद्युपाधिभिस्तत्फलाभ्यां   
सुखदुःखाभ्यान्न् च विनिर्मुक्तो यदा भविष्यसि तदानीम् ॥ ४७ ॥  
  
सुखदुःखविनिर्मुक्तस्तदानीं विप्रमुच्यते ।  
सर्वभूतेषु चात्मानन्न् सर्वभूतानि चात्मनि ॥ ४८ ॥  
  
यदा पश्यत्यभेदेन तदा जीवो विमुच्यते ।  
जाग्रत्स्वप्नसुषुप्ताख्यन्न् हित्वा स्थानत्रयन्न् यदा ॥ ४९ ॥  
  
विशेत्तुरीयमानन्दं तदा जीवो विमुच्यते ।  
जीवस्य च तुरीयाख्या स्थितिर्या परमात्मनि ॥ ५० ॥  
  
अवस्थाबीजनिद्रादिनिर्मुक्ता चित्सुखात्मिका ।  
योगस्य सेयं वा निष्ठा सुखं संवेदनं महत् ॥ ५१ ॥  
  
जाग्रत्स्वप्नावस्थयोर्बीजं सवासनाकर्माज्ञानम् । निद्रा तदवस्थाविशेषः । सेयं   
तुर्याख्या जीवस्य स्थितिर्योगस्य   
निदिध्यासनपरिपाकजन्यनिर्विकल्पसमाधेर्वाशब्दान्मुख्याधिकारिणो   
विचारमात्रजन्यसाक्षात्कारज्ञानस्य वा निष्ठा परिसमाप्तिः ॥ ५१ ॥  
  
मनस्यस्तं गते पुंसां तदन्यन्नोपलभ्यते ।  
प्रशान्तामृतकल्लोले केवलामृतवारिधौ ॥ ५२ ॥  
  
तस्मिन्विश्रान्तस्य तव द्वैतदर्शनप्रसक्तिरेव नास्ति दूरे   
कर्मक्षाराब्धिवीचिमज्जनप्रसक्तिरित्याशयेनाह - प्रशान्तेति ॥ ५२ ॥  
  
मज्ज मज्जसि किं द्वैतग्रहक्षाराब्धिवीचिषु ।  
भज सम्भरिताभोगं परमेशं जगद्गुरुम् ॥ ५३ ॥  
  
प्रागुक्तमीश्वरमुपास्य तत्प्रसादेन ते वसिष्ठोक्तज्ञानमार्गेण योगमार्गेण वा   
तत्त्वज्ञाने सत्येकविज्ञानेन सर्वविज्ञानात्सर्वसंशयमूलाज्ञाननाशाच्च   
सर्वसंशयोच्छेदेन विश्रान्तिर्भविष्यतीत्युपसंहरति - भजेत्यादिना ॥ ५३ ॥   
  
इति ते वर्णितं सर्वं वसिष्ठस्योपदेशनम् ।  
अनेन ज्ञानमार्गेण योगमार्गेण पुत्रक ॥ ५४ ॥  
  
भरद्वाज महाप्राज्ञ सर्वं ज्ञास्यसि निश्चितम् ।  
परामर्शेन शास्त्रस्य गुरुवाक्यार्थबोधनात् ॥ ५५ ॥  
  
तत्र शास्त्राचार्योपदेशस्वानुभवानामेकार्थनिष्ठतानिश्चयायार्थ##-  
कार्य इत्याह - परामर्शेनेति ॥ ५५ ॥   
  
अभ्यासात्सर्वसिद्धिः स्यादिति वेदानुशासनम् ।  
तस्मात्त्वं सर्वमुत्सृज्य कुर्वभ्यासे स्थिरं मनः ॥ ५६ ॥  
  
भरद्वाज उवाच ।  
  
रामः प्राप्तः परं योगं स्वात्मनात्मनि हे मुने ।  
कथं वसिष्ठदेवेन व्यवहारपरः कृतः ॥ ५७ ॥  
  
योगमुपाधित्यागेनैक्यम् । स्वात्मना शोधितप्रतीचा । आत्मनि ब्रह्मणि ॥ ५७ ॥  
  
इति ज्ञात्वाहमप्येवमभ्यासार्थं यते यथा ।  
तथैव व्यवहारोऽपि व्युत्थाने मे भविष्यति ॥ ५८ ॥  
  
श्रीवाल्मीकिरुवाच ।  
  
यदा परिणतः साधुः स्वस्वरूपे महामनाः ।  
विश्वामित्रस्तदोवाच वसिष्ठमृषिसत्तमम् ॥ ५९ ॥  
  
महामना अपरिच्छिन्नब्रह्माकारचित्तो रामः ॥ ५९ ॥  
  
विश्वामित्र उवाच ।  
  
हे वसिष्ठ महाभाग ब्रह्मपुत्र महानसि ।  
गुरुत्वं शक्तिपातेन तत्क्षणादेव दर्शितम् ॥ ६० ॥  
  
अनुग्रहदृष्टिमात्रप्रयुक्तेन प्रागुक्तशक्तिपातेन त्वया शिष्यस्य   
ब्रह्मीकरणात्स्वस्य गुरुत्वं शिष्योद्धारसामर्थ्यलक्षणं तत्क्षणात्सद्य एव   
दर्शितमस्मभ्यमित्यर्थः ॥ ६० ॥  
  
दर्शनात्स्पर्शनाच्छब्दात्कृपया शिष्यदेहके ।  
जनयेद्यः समावेशं शाम्भवं स हि देशिकः ॥ ६१ ॥  
  
ननु मया स्वशरीरं त्यक्त्वा रामदेहं प्रविश्य कुण्डलिनीसञ्चारादिकं न   
कृतमेव तत्कथं त्वया शक्तिपातो ज्ञातस्तत्राह - दर्शनादिति ।   
सत्यसङ्कल्पानां त्वादृशां कृपादृष्ट्यापि सच्छिष्यस्य कुण्डलिन्याः   
षट्चक्रभेदेन ब्रह्मरन्ध्रस्थितपरशिवसमावेशलक्षणो जीवस्योपाधिपरित्यागेन   
शुद्धब्रह्मसमावेशलक्षणश्च शक्तिपातः सिद्ध्यतीति भावः । देशिको गुरुः ॥ ६१ ॥  
  
रामोऽप्ययन्न् विशुद्धात्मा विरक्तः स्वात्मनैव हि ।  
विश्रान्तिमात्राकाङ्क्षी च संवादात्प्राप्तवान्पदम् ॥ ६२ ॥  
  
तत्र रामस्य सच्छिष्यतां दर्शयति - राम इति ॥ ६२ ॥  
  
शिष्यप्रज्ञैव बोधस्य कारणं गुरुवाक्यतः ।  
मलत्रयमपक्वं चेत्कथं बुद्ध्यति पक्वत् ॥ ६३ ॥  
  
मलत्रयं शैवशास्त्रप्रसिद्धमाणवादिकामकर्मवासनालक्षणं वा । कथं   
बुद्ध्यति शिष्य इति शेषः ॥ ६३ ॥  
  
ज्ञानं प्रत्यक्षमेवेदं गुरुशिष्यप्रयोजनम् ।  
उभावपि यतो योग्यौ सर्वेषामीदृशामपि ॥ ६४ ॥  
  
सच्छिष्येषु शास्त्रस्य दृष्टफलतैवेत्याह - ज्ञानमिति । यत उभौ गुरुशिष्यौ   
योग्यौ चेत्सर्वेषां पुरुषार्थानामीदृशां कैवल्यलक्षणानामपि भाजनं   
स्तामित्यर्थः ॥ ६४ ॥  
  
इदानीं कृपया रामव्युत्थानं कर्तुमर्हसि ।  
पदे परिणतस्त्वं हि कार्याविष्टा वयं यतः ॥ ६५ ॥  
  
इत्थं वसिष्ठं प्रशस्य प्रस्तुतं कर्तव्यमाह - इदानीमिति । अस्मदादिषु   
कृपया । त्वं पदे परिणतः । कृतकृत्य इति यावत् ॥ ६५ ॥  
  
स्मरन्कार्यं मम विभो यदुद्दिश्याहमागतः ।  
प्रार्थितश्चातिकष्टेन राजा दशरथः स्वयम् ॥ ६६ ॥  
  
मम कार्यं निर्विघ्नयज्ञसिद्धिं त्वं स्मरन्सन् रामव्युत्थानं कर्तुमर्हसीति   
पूर्वत्र वृथा मा कृथा इत्युत्तरत्र वा सम्बन्धः ॥ ६६ ॥  
  
तद्वृथा मा कृथाः सर्वं शुद्धेन मनसा मुने ।  
देवकार्यं चरामान्यदवतारप्रयोजनम् ॥ ६७ ॥  
  
किञ्चान्यद्देवकार्यमपि रामव्युत्थापनेन चराम सम्पादयामो वयम् ॥ ६७ ॥  
  
सिद्धाश्रमं मया नीतो रामो राक्षसमर्दनम् ।  
करिष्यति ततोऽहल्यामुक्तिं च जनकात्मजाम् ॥ ६८ ॥  
  
कार्यान्तराण्यपि दर्शयन्देवकार्यं विशदयति - सिद्धाश्रमेत्यादिना । अहल्याया   
मुक्तिं शापमोक्षं च करिष्यतीत्यनुषङ्गः ॥ ६८ ॥  
  
परिणेष्यति कोदण्डभङ्गेन कृतनिश्चयः ।  
रामस्य जामदग्न्यस्य कर्ता नष्टां गतिं ध्रुवम् ॥ ६९ ॥  
  
निश्चयो वाग्निश्चयः । गतिं परलोकमार्गम् ॥ ६९ ॥  
  
पितृपैतामहं राज्यं विगतोऽभयनिस्पृहः ।  
वनवासच्छलेनेह दण्डकारण्यवासिनः ॥ ७० ॥  
  
राज्यं विमुच्य गतो विगतः । जीवन्मुक्तत्वादेवाभयो निस्पृहश्च ।   
दण्डकारण्यवासिनो मुनीन् राक्षसवधेन भयादुद्धरिष्यतीति परेणान्वयः ॥ ७० ॥  
  
उद्धरिष्यति तीर्थानि प्राणिनो विविधानि हि ।  
सीताहरणदौर्गत्यच्छलेन भुवि शोच्यताम् ॥ ७१ ॥  
  
विविधानि तीर्थानि प्राणिनश्च उद्धरिष्यति पावयिष्यतीत्यर्थः । सीताहरणप्रयुक्तं   
यद्दौर्गत्यं शोकमोहादिविडम्बनं तच्छलेन रावणादीनां वधादपि सर्वेषां   
स्त्रीसङ्गिनां भुवि शोच्यतामस्वास्थ्यं च दर्शयिष्यतीति परेणान्वयः ॥ ७१ ॥  
  
दर्शयिष्यति सर्वेषां रावणादिवधादपि ।  
स्त्रीसङ्गिनामथास्वास्थ्यं वानरादेः परावृतिम् ॥ ७२ ॥  
  
अथ इन्द्रवरदानेन युद्धेः मृतस्य वानरर्क्षादेः परावृत्तिं परावर्तनं   
पुनः सञ्जीवनं दर्शयिष्यति ॥ ७२ ॥  
  
सीताविशुद्धिमन्विच्छṁल्लोकानुमतिमात्मनः ।  
जीवन्मुक्तो निस्पृहोपि क्रियाकाण्डपरायणः ॥ ७३ ॥  
  
अग्निप्रवेशेन सीताविऽसुद्धिमन्विच्छन्सन्नात्मनः स्वस्य लोकानुमतिं   
शिष्टजनमाननीयचरित्रतां दर्शयिष्यति । ततो राज्येऽभिषिक्तः स्वयं जीवन्मुक्तो   
निस्पृहोऽपि सन् कर्माधिकृतजनानां कर्मानुष्ठानेनैव गतिं द्रष्टुं   
दर्शयितुं क्रियाकाण्डपरायणो भविष्यतीति परेणान्वयः ॥ ७३ ॥  
  
भविष्यति गतिं द्रष्टुं ज्ञानकर्मसमुच्चयौ ।  
यैर्दृष्टो यैः स्मृतो वापि यैः श्रुतो बोधितस्तु यैः ॥ ७४ ॥  
  
ज्ञानकर्मसमुच्चयाधिकारिणां ब्रह्मलोकादिगतिं दर्शयितुं   
ज्ञानकर्मसमुच्चयौ च करिष्यतीति शेषः । ज्ञानमत्रोपासनम् । न केवलं   
कर्ममार्गप्रवर्तनेन वर्तमानजनमात्रोपकारी किन्तूत्तरकालमपि   
स्मरणकीर्तनस्वचरित्रप्रबोधनादिना स्वानुगतानां भक्तानां जीवन्मुक्तिसुखप्रद   
इत्याह - यैरिति ॥ ७४ ॥  
  
सर्वावस्थागतानां तु जीवन्मुक्तिं प्रदास्यति ।  
इति कार्यमशेषेण त्रैलोक्यस्य ममापि हि ॥ ७५ ॥  
  
सर्वावस्थासु गतानां भक्त्या अनुगतानाम् ॥ ७५ ॥  
  
अनेन रामचन्द्रेण पुरुषेण महात्मना ।  
नमोऽस्मै जितमेवैते कोऽप्येवं चिरमेधताम् ॥ ७६ ॥  
  
अनेन महात्मना रामचन्द्रेण इति वर्णितप्रकारेण त्रैलोक्यस्य ममापि हितं कार्यमिति   
पूर्वत्रान्वयः । इदानीं श्रीविश्वामित्रः सामाजिकानां रामभक्तिं वर्धयन्नाह   
- नम इति । हे जनाः एते यूयमस्मै रामाय नमस्कुरुत । तन्नमस्कारमात्रेण   
भवद्भिः सर्वं जेतव्यं जितमेव न साधनान्तरमपेक्षणीयमित्यर्थः । युष्माकं   
मध्ये कोऽपि पुरुषधौरेय एवं श्रीराम इव जीवन्मुक्तश्चिरं   
निर्विकल्पसमाधिविश्रान्तिं प्राप्तः । सुखमेधतां वर्धताम् ॥ ७६ ॥  
  
श्रीवाल्मीकिरुवाच ।  
  
इति श्रुत्वा च ते सर्वे विश्वामित्रेण भाषितम् ।  
सिद्धाश्च वरयोगीन्द्रा वसिष्ठप्रमुखाः पुनः ॥ ७७ ॥  
  
रामाङ्घ्रिपद्मरजसामादरस्मरणास्थिताः ।  
दूरश्रुतोत्तरकथाः कथया मैथिलीपतेः ॥ ७८ ॥  
  
दूराद्दुर्लभा श्रुता उत्तरचरित्ररूपा रामकथा यैस्तथाविधाः सन्तो   
रामाङ्घ्रिपद्मरजसामादरे । नमस्कारे इति यावत् । सदा रामस्मरणे च आस्थिता   
आस्थावन्तो बभूवुरिति शेषः । वसिष्ठो मैथिलीपतेः कथया श्रुतया न सन्तुतोष न   
तृप्तो बभूव ॥ ७८ ॥  
  
न सन्तुतोष भगवान्वसिष्ठोऽन्ये महर्षयः ।  
गुणान्गुणनिधेस्तस्य ब्रुवन्नाकर्णयञ्छ्रुतम् ॥ ७९ ॥  
  
एवमन्ये महर्षयश्च न सन्तुतुषुः । भूयः श्रोतुमुत्कण्ठिताः सर्वे   
बभूवुरित्यर्थः । अत एव ते तस्य गुणान्परोक्तानाकर्णयन् स्वयं श्रुतं चान्यान्प्रति   
ब्रुवन्नब्रुवन् । लङ्यडभावश्छान्दसः ॥ ७९ ॥  
  
विश्वामित्रमुनिं प्राह वसिष्ठो भगवानृषिः ।  
  
श्रीवसिष्ठ उवाच ।  
  
ब्रूहि विश्वामित्र मुने रामो राजीवलोचनः ।  
कोऽयमभूद्बुधः किं वा मनुष्यो वाथ राघवः ॥ ८० ॥  
  
ब्रूहि श्रोतृजनं प्रति व्यक्तं वद । अयं रामो जन्मनः प्राक्कोऽभूत् किं वा बुधो   
देवः अथवा मनुष्य इत्यज्ञजनाभिप्रायानुसारी प्रश्नः ॥ ८० ॥  
  
विश्वामित्र उवाच ।  
  
अत्रैव कुरु विश्वासमयं स पुरुषः परः ।  
विश्वार्थमथिताम्भोधिर्गम्भीरागमगोचरः ॥ ८१ ॥  
  
विश्वामित्रोऽप्यज्ञजनानुसारेणोत्तरमाह - अत्रैवेति । हे जन त्वमत्रास्मिन् राम एव   
साक्षाद्भगवान्वासुदेव इति विश्वासं कुरु । स पुराणः परः पुरुषः । स कः ।   
विश्वार्थं मथितोऽम्भोधिः क्षीरार्णवो येन सः । गम्भीराणान्न्   
गूढाशयानामागमानामुपनिषदां तत्त्वगोचरो नान्यप्रमाणस्येत्यर्थः ॥ ८१ ॥  
  
परिपूर्णपरानन्दः समः श्रीवत्सलाञ्छनः ।  
सर्वेषां प्राणिनां रामः प्रदाता सुप्रसादितः ॥ ८२ ॥  
  
प्रदाता सर्वपुरुषार्थानामिति शेषः । सुष्ठुभक्त्या प्रसादितः ॥ ८२ ॥  
  
अयं निहन्ति कुपितः सृजत्ययमसत्सकान् ।  
विश्वादिर्विश्वजनको धाता भर्ता महासखः ॥ ८३ ॥  
  
असत्समाः [असतः सतः कायन्ते इति पाठः ।] कायन्ते कीर्त्यन्त इत्यसत्सका   
[छान्दसः पृषोदरादिर्वायं प्रयोगः ।] मिथ्यार्थास्तान् ॥ ८३ ॥  
  
अयं व्युत्क्रान्तनिःसारमृदुसंसारधूर्तकैः ।  
आनन्दसिन्धुर्विततो वीतरागैर्विगाह्यते ॥ ८४ ॥  
  
व्युत्क्रान्ता विचारबाधिताः निःसाराः मृदवश्च संसाराः कार्यकारणबन्धा   
यैस्तथाविधैर्धूर्तकैर्जगद्वञ्चकैर्वीतरागैर्यतिभिरानन्दसिन्धुर्विगाह्यते   
प्रविश्यते ॥ ८४ ॥  
  
क्वचिन्मुक्त इवात्मस्थः क्वचित्तुर्यपदाभिधः ।  
क्वचित्प्रणीतप्रकृतिः क्वचित्तत्स्थः पुमानयम् ॥ ८५ ॥  
  
अयमेव ज्ञानमुक्तो नित्यमुक्तो मायानियन्ता मायान्तर्बद्धश्चेति चतुर्धा स्थित   
इत्याह - क्वचिदिति ॥ ८५ ॥  
  
अयं त्रयीमयो देवस्त्रैगुण्यगहनातिगः ।  
जयत्यङ्गैरयं षड्भिर्वेदात्मा पुरुषोऽद्भुतः ॥ ८६ ॥  
  
त्रयीमयो वेदशरीरः । अङ्गैः शिक्षाकल्पादिभिः । वेदानामात्मा   
पारमार्थिकस्वरूपभूतः ॥ ८६ ॥  
  
अयं चतुर्बाहुरयं विश्वस्रष्टा चतुर्मुखः ।  
अयमेव महादेवः संहर्ता च त्रिलोचनः ॥ ८७ ॥  
  
चतुर्बाहुः पालको विष्णुः ॥ ८७ ॥  
  
अजोऽयं जायते योगाज्जागरूकः सदा महान् ।  
बिभर्ति भगवानेतद्विरूपो विश्वरूपवान् ॥ ८८ ॥  
  
योगान्मायाशक्तिसम्बन्धात् । मोहनिद्रानावृतत्वात्सदा जागरूकः ॥ ८८ ॥  
  
विजयो विक्रमेणेव प्रकाश इव तेजसा ।  
प्रज्ञोत्कर्षः श्रुतेनेव सुपर्णेनायमुह्यते ॥ ८९ ॥  
  
यथा विक्रमेण पराक्रमेणावश्यभावी विजय उह्यते प्राप्यते तेजसा यथा प्रकाशो   
भास्वररूपं उह्यते ध्रियते यथा श्रुतेन शास्त्रेण प्रज्ञोत्कर्ष उह्यते प्राप्यते   
तद्वदयं सुपर्णेन गरुडेनेत्यर्थः ॥ ८९ ॥  
  
अयं दशरथो धन्यः सुतो यस्य परः पुमान् ।  
धन्यः स दशकण्ठोऽपि चिन्त्यश्चित्तेन योऽमुना ॥ ९० ॥  
  
अमुना रामेण यश्चित्तेन ममायं प्रतियोद्धेति चिन्त्यश्चिन्तनार्हः सम्पन्नः ॥ ९० ॥  
  
हा स्वर्गममुना शून्यं हा पातालादिहागतः ।  
तस्यागमादयं लोको मध्यमः श्रेष्ठतां गतः ॥ ९१ ॥  
  
विष्णुदेहेनामुना शून्यं स्वर्गं हा स्वर्गस्य शोच्यतेत्यर्थः ।   
अभितःपरितःसमयानिकषाहाप्रतियोगेऽपि इति षष्ठ्यर्थे द्वितीया । एवं शेषमूर्तिरयं   
पातालाल्लक्ष्मणात्मना इहागतः । तथा च पातालस्यापि शोच्यतेत्यर्थः ॥ ९१ ॥  
  
राम इत्यवतीर्णोऽयमर्णवान्तःशयः पुमान् ।  
चिदानन्दघनो रामः परमात्मायमव्ययः ॥ ९२ ॥  
  
निगृहीतेन्द्रियग्रामा रामं जानन्ति योगिनः ।  
वयं त्ववरमेवास्य रूपं रूपयितुं क्षमाः ॥ ९३ ॥  
  
रूपयितुन्न् निरूपयितुं द्रष्टुं च ॥ ९३ ॥  
  
रघोरघोच्छेदकरो भगवानिति शुश्रुम ।  
वसिष्ठ कृपया त्वं हि व्यवहारपरं कुरु ॥ ९४ ॥  
  
वंशोऽवतारेण रघुरप्यनेन पावित इत्याह - रघोरिति । शुश्रुम इति   
क्रादिनियमान्नेट् । लिटि मसो मादेशाभावश्छान्दसः ॥ ९४ ॥   
  
श्रीवाल्मीकिरुवाच ।  
  
इत्युक्त्वावस्थितस्तूष्णीं विश्वामित्रो महामुनिः ।  
वसिष्ठस्तु महातेजा रामचन्द्रमभाषत ॥९५ ॥  
  
श्रीवसिष्ठ उवाच ।  
  
राम राम महाबाहो महापुरुष चिन्मय ।  
नायं विश्रान्तिकालो हि लोकानन्दकरो भव ॥ ९६ ॥  
  
यावल्लोकपरामर्शो निरूढो नास्ति योगिनः ।  
तावद्रूढसमाधित्वं न भवत्येव निर्मलम् ॥ ९७ ॥  
  
अधिकारनिष्पादनलक्षणो लोकानां परामर्शो यावन्न निरूढो न निष्पन्नः न   
भवति युक्तमिति शेषः ॥ ९७ ॥  
  
तस्माद्राज्यादिविषयान्पर्यालोक्य विनश्वरान् ।  
देवकार्यादिभारांश्च भज पुत्र सुखी भव ॥ ९८ ॥  
  
पर्यालोक्य कञ्चित्कालमनुभूय देवकार्यादीनधिकारभारांश्च पर्यालोक्य   
पश्चात्समाधिं भजेत्यर्थः ॥ ९८ ॥  
  
श्रीवाल्मीकिरुवाच ।  
  
इत्युक्तोऽपि यदा रामः किञ्चिन्नोचे लयं गतः ।  
तदा सुषुम्नया सोऽपि विवेश हृदयं शनैः ॥ ९९ ॥  
  
यदा राम इति गुरुणा उक्तोपि लयं ब्रह्मैक्यन्न् गतो   
बाह्यार्थश्रवणाभावाद्वागादिकरणचेष्टोपरमाच्च न किञ्चिदूचे तदा स   
वसिष्ठस्तच्छरीरं सङ्कल्पेन प्रविश्य तदीयसुषुम्नानाड्या   
शनैर्हृदयपुण्डरीकं विवेश । प्रविश्य तदीयं विलीनं जीवोपाधिं लिङ्गं   
घनीकृत्य बीजान्तः प्रविष्टो वायुस्तदन्तर्गतमङ्कुरमिव बहिराचकर्षेति यावत् ॥ ९९   
॥  
  
शक्तिप्राणमनःप्रसक्तिकरणो जीवः प्रकाशात्मको   
नाडीरन्ध्रसुपुष्टसर्वकरणः प्रोन्मील्य नेत्रे शनैः ।  
दृष्ट्वोत्कृष्टवसिष्ठमुख्यविदुषो निर्मुक्तसर्वैषणः   
कृत्याकृत्यविचारणादिरहितः सर्वान्प्रतीक्ष्य स्थितः ॥ १०० ॥  
  
तस्य बहिराकर्षणे तदाविर्भावक्रमेण तत्र चिदाभासाभिव्यक्त्या तत्कृतं   
क्षेत्रप्रकाशबाह्यार्थदर्शनादिक्रममाह - शक्तीति । प्रथमं   
प्राणादिबीजभूतायामाधारशक्तौ ततः प्राणाविर्भावे तेषु ततो मनस आविर्भावे   
तस्मिंश्च प्रसक्तिश्चिदाभासभावेनानुप्रवेशस्तं करोतीति   
शक्तिप्राणमनःप्र्सक्तिकरणः । अत एव तत्प्रकाशात्मकस्तदुपाधिको जीवः   
प्राणद्वारा सर्वनाडीरन्ध्रेष्वनुप्रविश्य सुपुष्टान्याविष्कृतानि सर्वाणि   
ज्ञानकर्मेन्द्रियलक्षणानि करणानि येन तथाविधः सन् शनैर्नेत्रे प्रोन्मील्य   
बहिरुत्कृष्टान् पूज्यान् वसिष्ठमुख्यान् विदुषो दृष्ट्वा स्वयं   
कृतकृत्यत्वान्निर्मुक्तसर्वैषणः अत एव कृत्यस्यावश्यकर्तव्यस्य अकृत्यस्य   
त्याज्यस्य च व्यवहारस्य विचारणया गुणदोषचिन्तया   
आदिपदात्तत्प्रयुक्तहानोपादानादिवृत्त्या च रहितः सन्नीदृशं मामेते किं   
वक्ष्यन्तीति सर्वान्प्रतीक्ष्य स्थित इत्यर्थः ॥ १०० ॥  
  
श्रुत्वा वसिष्ठवचनं गुरुवाक्यमिति स्वयम् ।  
श्रुत्वा प्रोवाच भगवान्रामचन्द्रः समाहितः ॥ १०१ ॥  
  
तदनन्तरं इति प्रागुक्तं राम राम महाबाहो इत्यादिवसिष्ठवचनं पुनस्तेनैव   
श्रावितं श्रुत्वा इदं गुरुवाक्यमनुल्लङ्घ्यमिति   
पितृभ्रातृबन्ध्वादिप्रार्थनामपि श्रुत्वा भगवान्सर्वज्ञः ।   
स्वावतारप्रयोजनज्ञ इति यावत् । तदभ्युपगमेन समाहितः सन् प्रोवाचेत्यर्थः ॥ १०१ ॥   
  
श्रीराम उवाच ।  
  
न विधेर्न निषेधस्य त्वत्प्रसादादयं प्रभुः ।  
तथापि तव वाक्यं तु करणीयं हि सर्वदा ॥ १०२ ॥  
  
वेदागमपुराणेषु स्मृतिष्वपि महामुने ।  
गुरुवाक्यं विधिः प्रोक्तो निषेधस्तद्विपर्ययः ॥ १०३ ॥  
  
विधिरवश्यानुष्ठेयोऽर्थः । तद्विपर्ययस्तदतिक्रमणं तु निषेधः । अवश्यहेय   
इत्यर्थः … १०३ ॥  
  
इत्युक्त्वा चरणौ तस्य वसिष्ठस्य महात्मनः ।  
शिरसा धार्य सर्वात्मा सर्वान्प्राह घृणानिधिः ॥ १०४ ॥  
  
इदानीं श्रीरामः परमपुरुषार्थदानरूपस्य गुरुकृतोपकारस्य   
निष्कृतिमन्यामपश्यन् स्वशिरसि तच्चरणधारणव्याजेन स्वं गुरवे समर्प्य   
सर्वजनेभ्यः सर्वोत्कृष्टं ज्ञानमाहात्म्यं गुरुमाहात्म्यं च स्वयन्न्   
प्रत्यक्षमनुभूतन्न् विश्वासदार्ढ्यायोपदिष्टवानित्याह - इत्युक्त्वेति ॥ १०४ ॥  
  
श्रीराम उवाच ।  
  
सर्वे शृणुत भद्रं वो निश्चयेन सुनिश्चितम् ।  
आत्मज्ञानात्परं नास्ति गुरोरपि च तद्विदः ॥ १०५ ॥  
  
तद्विद आत्मविद इति गुरुविशेषणम् । तदात्मतत्त्वं गुरूपदेशाद्वेत्तीति तद्विदः   
शिष्यस्य गुरोः परं नास्तीति वा ॥ १०५ ॥  
  
सिद्धादय ऊचुः ।  
  
रामैवमेव सर्वेषां मनसि स्थितिमागतम् ।  
त्वत्प्रसादाच्च सकलं संवादेन दृढीकृतम् ॥ १०६ ॥  
  
स्थितिं निश्चयम् । संवादेन एतद्ग्रन्थलक्षणेन त्वदुक्तिसंवादेन च ॥ १०६ ॥   
  
सुखी भव महाराज रामचन्द्र नमोऽस्तु ते ।  
वसिष्ठेनाप्यनुज्ञाता गच्छामोऽद्य यथागतम् ॥ १०७ ॥  
  
श्रीवाल्मीकिरुवाच ।  
  
एवमुक्त्वा गताः सर्वे रामसंस्तवने रताः ।  
रामचन्द्रस्य शिरसि पौष्पी वृष्टिः पपात ह ॥ १०८ ॥  
  
एतत्ते सर्वमाख्यातं रामचन्द्रकथानकम् ।  
अनेन क्रमयोगेन भरद्वाज सुखी भव ॥ १०९ ॥  
  
रामचन्द्रस्य जीवन्मुक्तिविश्रान्तिपर्यन्तसंवादकथालक्षणमानकं   
सञ्जीवनममृतमिति यावत् ॥ १०९ ॥  
  
इति रघुपतिसिद्धिः प्रोदिता या मया ते वरमुनिवचनालीरत्नमालाविचित्रा ।  
निखिलकविकुलानां योगिनां सेव्यरूपा परमगुरुकटाक्षान्मुक्तिमार्गं ददाति   
॥ ११० ॥  
  
उपसंहरति - इतीति । वरमुनेर्वसिष्ठस्य वचनपङ्क्तिलक्षणया रत्नमालया   
विचित्रा भूषिता इति उक्तरूपा रघुपतेर्जीवन्मुक्तिसिद्धिर्या मया तुभ्यं प्रोदिता प्रोक्ता   
निखिलानां कविकुलानां योगिनां च सेव्यरूपा सा परमगुरुकटाक्षाच्छ्रवणादिना   
सेविता सती मुक्तिमार्गं प्रागुक्तभूमिकाक्रमं ददात्यारोपयतीत्यर्थः ॥ ११० ॥  
  
य इमं शृणुयान्नित्यं विधिं रामवसिष्ठयोः ।  
सर्वावस्थोऽपि श्रवणान्मुच्यते ब्रह्म गच्छति ॥ १११ ॥  
  
विधिं संवादप्रकारम् ।   
मोहमालिन्यरागद्वेषमहापातकोपपातकादिसर्वदोषाव्स्थायुक्तोऽपि पुरुषः   
श्रवणादेव सर्वैर्दोर्षैर्मुच्यते शान्त्यादिगुणप्राप्तिकमेण ब्रह्म गच्छति प्राप्नोति   
किं पुनरधिकारीत्यर्थः ॥ १११ ॥  
  
इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिंशत्साहस्र्यां   
संहितायां बालकाण्डे मोक्षोपायेषु निर्वाणप्रकरणे पूर्वार्धे ब्रह्मदर्शने   
रामव्युत्थानं नामाष्टाविंशत्युत्तरशततमः सर्गः ॥ १२८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
रामव्युत्थानं नामाष्टाविंशत्युत्तरशततमः सर्गः ॥ १२८ ॥  
  
इति   
श्रीमत्परमहंसपरिव्राजकाचार्यवर्यश्रीमत्सर्वज्ञसरस्वतीपूज्यपादशिष्यश्रीरा  
मचन्द्रसरस्वतीपूज्यपादशिष्यश्रीगङ्गाधरेन्द्रसरस्वत्याख्यभिक्षोः शिष्येण   
श्रीमदानन्दबोधेन्द्रसरस्वत्याख्यभिक्षुणा विरचिते   
श्रीवासिष्ठमहारामायणतात्पर्यप्रकाशे निर्वाणप्रकरणस्य पूर्वार्धं   
सम्पूर्णम् ॥  
  
समाप्तमिदं निर्वाणप्रकरणस्य पूर्वार्धम् ॥  
  