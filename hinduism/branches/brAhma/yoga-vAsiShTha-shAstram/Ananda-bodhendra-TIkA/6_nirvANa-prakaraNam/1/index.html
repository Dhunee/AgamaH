<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>आगमे विश्वासटिप्पन्यः  | १</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/" rel="alternate" type="application/rss+xml" title="आगमे विश्वासटिप्पन्यः" />
    <link href="/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/" rel="feed" type="application/rss+xml" title="आगमे विश्वासटिप्पन्यः" />

    <meta property="og:title" content="१" />
<meta property="og:description" content="निर्वाणप्रकरणस्य पूर्वार्धम् ६ ।
००१ प्रथमः सर्गः १
श्रीवाल्मीकिरुवाच ।
उपशमप्रकरणादनन्तरमिदं शृणु ।
त्वं निर्वाणप्रकरणं ज्ञातं निर्वाणदायि यत् ॥ १ ॥
शिवमभयमनाद्यनन्तमध्यं परमसुखाद्वयबोधमात्रसारम् ।
उपरतसकलभ्रं विशुद्धं निजमहसा स्फुरदात्मतत्त्वमीडे ॥ १ ॥
उत्पत्तिस्थित्युपशमाख्यैस्त्रिभिः प्रकरणैर्जगज्जन्मस्थितिलयबोधकानां अथात
आदेशो नेतिनेति इत्यादिसर्वप्रपञ्चनिषेधकानां च
वेदान्तवाक्यानामध्यारोपापवादन्यायेनात्मतत्त्वव्युत्पादकतया
वासनाक्षयमनोनाशपर्यन्तज्ञानेन परमपुरुषार्थे तात्पर्यपर्यवसानं
दर्शितम् । अथेदानीं यत्र नान्यत्पश्यति नान्यच्छृणोति नान्यद्विजानाति स भूमा यो
वै भूमा तत्सुखम् यतो वाचो निवर्तन्ते अप्राप्य मनसा सह आनन्दं ब्रह्मणो
विद्वान्न विमेति कुतश्चन तदेतद्ब्रह्मापूर्वमनपरमनन्तरमबाह्यमयमात्मा
ब्रह्म सर्वानुभूः निष्कलं निष्क्रियं शान्तं निरवद्यं निरञ्जनम् । अमृतस्य" />
<meta property="og:type" content="article" />
<meta property="og:url" content="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/" /><meta property="article:section" content="hinduism" />



<meta itemprop="name" content="१">
<meta itemprop="description" content="निर्वाणप्रकरणस्य पूर्वार्धम् ६ ।
००१ प्रथमः सर्गः १
श्रीवाल्मीकिरुवाच ।
उपशमप्रकरणादनन्तरमिदं शृणु ।
त्वं निर्वाणप्रकरणं ज्ञातं निर्वाणदायि यत् ॥ १ ॥
शिवमभयमनाद्यनन्तमध्यं परमसुखाद्वयबोधमात्रसारम् ।
उपरतसकलभ्रं विशुद्धं निजमहसा स्फुरदात्मतत्त्वमीडे ॥ १ ॥
उत्पत्तिस्थित्युपशमाख्यैस्त्रिभिः प्रकरणैर्जगज्जन्मस्थितिलयबोधकानां अथात
आदेशो नेतिनेति इत्यादिसर्वप्रपञ्चनिषेधकानां च
वेदान्तवाक्यानामध्यारोपापवादन्यायेनात्मतत्त्वव्युत्पादकतया
वासनाक्षयमनोनाशपर्यन्तज्ञानेन परमपुरुषार्थे तात्पर्यपर्यवसानं
दर्शितम् । अथेदानीं यत्र नान्यत्पश्यति नान्यच्छृणोति नान्यद्विजानाति स भूमा यो
वै भूमा तत्सुखम् यतो वाचो निवर्तन्ते अप्राप्य मनसा सह आनन्दं ब्रह्मणो
विद्वान्न विमेति कुतश्चन तदेतद्ब्रह्मापूर्वमनपरमनन्तरमबाह्यमयमात्मा
ब्रह्म सर्वानुभूः निष्कलं निष्क्रियं शान्तं निरवद्यं निरञ्जनम् । अमृतस्य">

<meta itemprop="wordCount" content="143789">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="१"/>
<meta name="twitter:description" content="निर्वाणप्रकरणस्य पूर्वार्धम् ६ ।
००१ प्रथमः सर्गः १
श्रीवाल्मीकिरुवाच ।
उपशमप्रकरणादनन्तरमिदं शृणु ।
त्वं निर्वाणप्रकरणं ज्ञातं निर्वाणदायि यत् ॥ १ ॥
शिवमभयमनाद्यनन्तमध्यं परमसुखाद्वयबोधमात्रसारम् ।
उपरतसकलभ्रं विशुद्धं निजमहसा स्फुरदात्मतत्त्वमीडे ॥ १ ॥
उत्पत्तिस्थित्युपशमाख्यैस्त्रिभिः प्रकरणैर्जगज्जन्मस्थितिलयबोधकानां अथात
आदेशो नेतिनेति इत्यादिसर्वप्रपञ्चनिषेधकानां च
वेदान्तवाक्यानामध्यारोपापवादन्यायेनात्मतत्त्वव्युत्पादकतया
वासनाक्षयमनोनाशपर्यन्तज्ञानेन परमपुरुषार्थे तात्पर्यपर्यवसानं
दर्शितम् । अथेदानीं यत्र नान्यत्पश्यति नान्यच्छृणोति नान्यद्विजानाति स भूमा यो
वै भूमा तत्सुखम् यतो वाचो निवर्तन्ते अप्राप्य मनसा सह आनन्दं ब्रह्मणो
विद्वान्न विमेति कुतश्चन तदेतद्ब्रह्मापूर्वमनपरमनन्तरमबाह्यमयमात्मा
ब्रह्म सर्वानुभूः निष्कलं निष्क्रियं शान्तं निरवद्यं निरञ्जनम् । अमृतस्य"/>

      
    

    <script src="/AgamaH/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/AgamaH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/AgamaH\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/AgamaH\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/AgamaH\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/AgamaH\/edit\/content\/\u0022,\u0022mainSections\u0022:[\u0022hinduism\u0022],\u0022mainsections\u0022:[\u0022hinduism\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/AgamaH\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/AgamaH\/hinduism\/branches\/brAhma\/yoga-vAsiShTha-shAstram\/Ananda-bodhendra-TIkA\/6_nirvANa-prakaraNam\/1\/".replace(basePath, "/");
    pageVars.pageParams = {};
    pageVars.pageSource = "hinduism\/branches\/brAhma\/yoga-vAsiShTha-shAstram\/Ananda-bodhendra-TIkA\/6_nirvANa-prakaraNam\/1.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/AgamaH/webpack_dist/main-bundle.js"></script>
    <script src="/AgamaH/webpack_dist/transliteration-bundle.js"></script>
    <script src="/AgamaH/non_webpack_js/disqus.js"></script>
    <script src="/AgamaH/webpack_dist/ui_lib-bundle.js"></script>
    <script src="/AgamaH/webpack_dist/search-bundle.js"></script>

    <link rel="stylesheet" href="/AgamaH/css/fonts.css">
    <link rel="stylesheet" href="/AgamaH/css/@fortawesome/fontawesome-free/css/solid.min.css">
    

    <link rel="stylesheet" href="/AgamaH/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/" />
    <link rel="alternate" hreflang="sa-Deva" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/AgamaH/" class="btn col border">
            <i class="fas fa-gopuram ">आगमे विश्वासटिप्पन्यः <br/> १</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="१">१</h1>
    
    <a id="editLink" class="btn btn-primary"  href="https://github.com/vishvAsa/AgamaH/edit/content/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p>निर्वाणप्रकरणस्य पूर्वार्धम् ६ ।</p>
<h1 id="००१">००१</h1>
<p>प्रथमः सर्गः १</p>
<p>श्रीवाल्मीकिरुवाच ।</p>
<p>उपशमप्रकरणादनन्तरमिदं शृणु ।<br>
त्वं निर्वाणप्रकरणं ज्ञातं निर्वाणदायि यत् ॥ १ ॥</p>
<p>शिवमभयमनाद्यनन्तमध्यं परमसुखाद्वयबोधमात्रसारम् ।<br>
उपरतसकलभ्रं विशुद्धं निजमहसा स्फुरदात्मतत्त्वमीडे ॥ १ ॥</p>
<p>उत्पत्तिस्थित्युपशमाख्यैस्त्रिभिः प्रकरणैर्जगज्जन्मस्थितिलयबोधकानां अथात<br>
आदेशो नेतिनेति इत्यादिसर्वप्रपञ्चनिषेधकानां च<br>
वेदान्तवाक्यानामध्यारोपापवादन्यायेनात्मतत्त्वव्युत्पादकतया<br>
वासनाक्षयमनोनाशपर्यन्तज्ञानेन परमपुरुषार्थे तात्पर्यपर्यवसानं<br>
दर्शितम् । अथेदानीं यत्र नान्यत्पश्यति नान्यच्छृणोति नान्यद्विजानाति स भूमा यो<br>
वै भूमा तत्सुखम् यतो वाचो निवर्तन्ते अप्राप्य मनसा सह आनन्दं ब्रह्मणो<br>
विद्वान्न विमेति कुतश्चन तदेतद्ब्रह्मापूर्वमनपरमनन्तरमबाह्यमयमात्मा<br>
ब्रह्म सर्वानुभूः निष्कलं निष्क्रियं शान्तं निरवद्यं निरञ्जनम् । अमृतस्य<br>
परं सेतुं दग्धेन्धनमिवानलम् इत्यादिश्रुतितात्पर्यसिद्धं<br>
प्रागुक्तसर्वसाधनसाध्यसाक्षात्कारज्ञानफलं निर्वाणं व्युत्पादयितुं<br>
निर्वाणाख्यमिदं प्रकरणं श्रावयितुं भगवान् श्रीवाल्मीकिरुवाच##-</p>
<p>मुनिवाक्यादिहोत्थानं श्रोतृणामाह्निकी क्रिया ।<br>
श्रुतार्थचिन्तानिद्राभ्यां रात्रियापनमीर्यते ॥ १ ॥</p>
<p>तत्रादौ पूर्वोत्तरप्रकरणयोर्हेतुतासङ्गतिं सूचयन् वक्तव्यं प्रतिजानीते##-<br>
मृल्लोहविस्फुलिङ्गादिदृष्टान्तैः वाचारम्भणं विकारो नामधेयं त्रीणि<br>
रूपाणीत्येव सत्यम् इति श्रुतिप्रदर्शितन्यायेनैव अन्नेन सोम्य<br>
शुङ्गेनापोमूलमन्विच्छाद्भिः सोम्य शुङ्गेन तेजोमूलमन्विच्छ तेजसा सोम्य<br>
शुङ्गेन सन्मूलमन्विच्छ सन्मूलाः सोम्येमाः सर्वाः प्रजाः सदायतनाः<br>
सत्प्रतिष्ठाः स य एषोऽणिमैतदात्म्यमिदं सर्वं तत्सत्यं स आत्मा इति<br>
श्रुतितात्पर्यविषये ऐकात्म्ये पर्यवसानव्युत्पादनपरप्रकरणत्रयानन्तरं<br>
तत्फलीभूतस्य सत्यं ज्ञानमनन्तं ब्रह्म नित्यं विज्ञानमानन्दं ब्रह्म<br>
आनन्दो ब्रह्मेति व्यजानात् इत्यादिश्रुतिदर्शितस्वरूपलक्षणस्य तत्त्वमसि श्वेतकेतो<br>
अयमात्मा ब्रह्म सर्वानुभूः इत्यादिमहावाक्यार्थस्य [तद्बोधकफल इति<br>
पाठः ।] तद्बोधफलनिर्वाणस्वरूपस्य च व्युत्पादकत्वान्निर्वाणाख्यं<br>
प्रकरणं शृण्वित्यर्थः ॥ १ ॥</p>
<p>कथयत्येवमुद्दामवचने मुनिनायके ।<br>
श्रवणैकरसे मौनस्थिते राजकुमारके ॥ २ ॥</p>
<p>प्रतिज्ञातमर्थं प्रस्तुतकथामेवावलम्ब्य<br>
वर्णयिष्यन्नुपशमप्रकरणोपदेशान्ते दशरथसभायां यद्वृत्तं तदाह##-<br>
षोडशस्थेनान्वयः । मुनिनायके वसिष्ठे । राजकुमारके रामे ॥ २ ॥</p>
<p>मुनिवागर्थनिक्षिप्तमनस्यस्ततपःक्रिये ।<br>
राजलोके गतस्पन्दे चित्रार्पित एव स्थिते ॥ ३ ॥</p>
<p>अस्ता त्यक्ता तपो मानसं बाह्यार्थालोचनं क्रिया शरीरचेष्टा च येन । तदेवाह##-</p>
<p>वसिष्ठवचसामर्थं विचारयति सादरम् ।<br>
लसदङ्गुलिभङ्गेन मुनिसार्थं स्फुरद्भ्रुवि ॥ ४ ॥</p>
<p>अङ्गुलिभङ्गेन उत्क्षिप्ततर्जनीचेष्टाभिनयेन । स्फुरद्भ्रुवि । सभ्रूभङ्गमिति यावत्<br>
॥ ४ ॥</p>
<p>विस्मयालोकनोल्लासप्रोत्फुल्लनयनालिनि ।<br>
पुरन्ध्रिवर्गे गम्भीरतरुमञ्जरितां गते ॥ ५ ॥</p>
<p>विस्मयः परमाश्चर्यरूपः प्रत्यगात्मा तदालोकनोल्लासेन गम्भीरा<br>
मकरन्दत्वादनासक्तभ्रमरैर्निष्कम्पशब्दा या तरुमञ्जरी तद्भावमिव गते ॥ ५ ॥</p>
<p>खे वासरचतुर्भागदेशे दिनकरे स्थिते ।<br>
किञ्चिज्ज्ञानोदयात्सौम्ये किञ्चिच्छममुपेयुषि ॥ ६ ॥</p>
<p>यत्र वासरस्य चतुर्थभागमात्रावशेषो लक्ष्यते तस्मिन्देशे प्रदेशे श्रवणायेव<br>
स्थिते । अतएव किञ्चिज्ज्ञानोदयादिव सौम्ये दृष्टिप्रिये<br>
किञ्चित्तापोपशममुपेयुषीवेत्युत्तरादनुकृष्यान्वयः ॥ ६ ॥</p>
<p>श्रवणयिव संशान्ते वितानस्पन्दमालिते ।<br>
मौनं मरुति मन्दारमधुरामोददायिनि ॥ ७ ॥</p>
<p>श्रवणायेव संशान्ते इत्येतद्देहलीदीपन्यायेन मरुतीत्यत्रापि सम्बध्यते ।<br>
कुसुमवितानस्पन्देन मालिते स्रग्विणि । अतएव मन्दारमधुरामोददायिनि ॥ ७ ॥</p>
<p>पुष्पदामसुषुप्तासु महाभ्रमरपङ्क्तिषु ।<br>
ज्ञातज्ञेयतया नूनं सम्यग्ध्यानवतीष्विव ॥ ८ ॥</p>
<p>मुक्ताजालकलापान्तर्गतास्वन्तरभूमिषु ।<br>
कचत्यपगतस्पन्दं तोये श्रोतुमिवास्थिते ॥ ९ ॥</p>
<p>मुक्तामयानां जालकलापानां जालाकारवापीवरणानां [वरणं<br>
वृतिराच्छादनं वा।] अन्तर्गतासु अन्तरभूमिषु मध्यस्थवापीप्रदेशेषु<br>
श्रोतुमास्थिते सोत्कण्ठ इव अपगतस्पन्दं निश्चलं कचति<br>
मुक्तादिप्रभाभिर्दीप्यमाने सति ॥ ९ ॥</p>
<p>गृहान्तरं प्रविष्टेषु गवाक्षे दूरमंशुषु ।<br>
विश्रामार्थमिवादीर्घं नभःपान्थेषु शीतलम् ॥ १० ॥</p>
<p>अंशुषु रविरश्मिषु शीतलं गृहान्तरं श्रवणशालामध्यं विश्रामार्थमिव<br>
प्रविष्टेषु । देशतः कालतश्च आदीर्वं नभसि पान्थेषु । चिरदूरप्रचारश्रान्तेष्विति<br>
यावत् ॥ १० ॥</p>
<p>मुक्ताजालप्रभाजालभस्मनोद्धूलितात्मनि ।<br>
शंसतीव शमं शाम्यद्दिनदेहे दिवातपे ॥ ११ ॥</p>
<p>शाम्यतो दिनस्य देहभूते मुक्ताजालकानां प्रभाजाललक्षणेन भस्मना<br>
उद्धूलितात्मनि तदन्तःप्रविष्टे दिवातपे तपस्विलक्षणे स्वात्मनि शमं शान्तिगुणं<br>
शंसति सूचयतीव सति ॥ ११ ॥</p>
<p>करे लीलासरोजेषु शेखरेषु च भूभृताम् ।<br>
श्रुत्वा सुरसमामोदादवृत्तिषु मनस्स्विव ॥ १२ ॥</p>
<p>भूभृतां राज्ञां करे पाणौ शेखरेषु शिरस्सु च स्थितेषु लीलासरोजेषु शोभना<br>
रसा यस्मिंस्तत्सुरसं वसिष्ठोपदेशं श्रुत्वा आमोदादानन्दाविर्भावात्तेषां<br>
मनस्स्विव अवृत्तिषु निमीलनोन्मुखेषु सत्सु ॥ १२ ॥</p>
<p>बालकेष्वज्ञलोकेषु लीलापक्षिषु सादरम् ।<br>
भोजनार्थं वधूलोकमुपरुन्धत्स्वनारतम् ॥ १३ ॥</p>
<p>लीलापक्षिषु पञ्जरस्थशुकादिषु उपरुन्धत्सु । त्वरयत्स्विति यावत् ॥ १३ ॥</p>
<p>भ्रमद्भ्रमरपक्षोत्थवातधूतरजस्यलम् ।<br>
कौमुदे परिविश्रान्ते चामरेष्वक्षिपक्ष्मसू ॥ १४ ॥</p>
<p>कौमुदे ईषद्विकासोन्मुखकुमुदसम्बन्धिनि भ्रमद्भ्रमराणां<br>
पक्षोत्थैर्वातैरुद्धूते रजसि चामरेष्वक्षिपक्ष्मसु च परितो विश्रान्ते सति ॥ १४ ॥</p>
<p>रश्मिष्वगगुहोन्मुक्तच्छायाजालभयादिव ।<br>
गवाक्षादिष्विवोड्डीय प्रविष्टेषु गृहान्तरम् ॥ १५ ॥</p>
<p>सूर्यरश्मिषु अगानां मेर्वादिपर्वतानां गुहाभ्य<br>
उन्मुक्ताच्छायासमूहात्मकात्तमसो भयादिव उड्डीय पलाय्य गवाक्षादिषु द्वारेषु<br>
निलयनाय गृहान्तरं गृहमध्यं प्रविष्टेष्विव ॥ १५ ॥</p>
<p>आसीद्दिनचतुर्भागसत्तावेदनतत्परः ।<br>
भेरीपठहशङ्खानां दिङ्मुखापूरको ध्वनिः ॥ १६ ॥</p>
<p>दिनचतुर्थभागस्य सत्ता परिशेषस्तस्यावेदने तत्परः ॥ १६ ॥</p>
<p>तेन तत्तारमप्याशु वचोऽन्तर्धानमाययौ ।<br>
मौनं जलदनादेन मायूर इव निखनः ॥ १७ ॥</p>
<p>तेन ध्वनिता तत्तारमपि मुनेरिदं मौनं वासिष्ठं वचः अन्तर्धानमाययौ ॥ १७ ॥</p>
<p>आक्षुब्धा क्षुब्धपक्षालिः पञ्जरस्था खगावली ।<br>
भूकम्पे तरसाऽऽतालीपल्लवेव वनावली ॥ १८ ॥</p>
<p>तरसा जवेन [बलेन इति पाठः] आक्षुब्धा सञ्चलिता जातेत्यर्थः । आतालीपल्लवा<br>
आकम्पिततालीदला वनावलीव ॥ १८ ॥</p>
<p>आययुर्भयवित्रस्ता बाला धात्रीकुचान्तरम् ।<br>
सारवं प्रावृषीवाब्धाः प्रोन्नतं शृङ्गकोटरम् ॥ १९ ॥</p>
<p>सारवं रोदनशब्दसहितं यथा स्यात्तथा शृङ्गकोटरं<br>
शृङ्गद्वयमध्यमिव ॥ १९ ॥</p>
<p>उत्तस्थुरवतंसेभ्यो भूभृतां भ्रमरस्रजः ।<br>
ईषत्करालवाहाभ्यः सरिद्भ्योऽम्बुकणा इव ॥ २० ॥</p>
<p>ईषत्करालः क्षुब्धो वाहः प्रवाहो यासां ताभ्यः । भ्रमराणां<br>
रजोगौरत्वद्योतनायाम्बुकणदृष्टान्तः ॥ २० ॥</p>
<p>एवं प्रक्षुभिते तस्मिन्गृहे दाशरथे तदा ।<br>
प्राप्ते वासरवृद्धत्वे शान्तशङ्खस्वने शनैः ॥ २१ ॥</p>
<p>वासरस्य वृद्धत्वे चतुर्थे वयसि प्राप्ते सति ॥ २१ ॥</p>
<p>संहरन्प्रस्तुतं वस्तु वचो मधुरवृत्तिमत् ।<br>
उवाच मुनिशार्दूलः सभामध्ये रघूद्वहम् ॥ २२ ॥</p>
<p>प्रस्तुतं वस्तु वक्तव्यार्थं संहरन्नुपसंहरन् ॥ २२ ॥</p>
<p>राघवानघ वाग्जालं मयैतत्प्रविसारितम् ।<br>
तेन चित्तखगं बद्ध्वा क्रोडीकृत्यात्मतां नय ॥ २३ ॥</p>
<p>क्रोडीकृत्य हृदि रुद्ध्वेति यावत् ॥ २३ ॥</p>
<p>कच्चिद्गृहीतो भवता मद्गिरामर्थ ईदृशः ।<br>
त्यक्त्वा दुर्बोधमक्षीणो हंसेनेवाम्भसः पयः ॥ २४ ॥</p>
<p>अक्षीणः अक्षयो मद्गिरामर्थः । हंसेन अम्भसः । अम्भः परित्यज्येति ल्यब्लोपे<br>
पञ्चमी ॥ २४ ॥</p>
<p>विचार्यैतदशेषेण स्वधियैवं पुनः पुनः ।<br>
अनेनैव पथा साधो गन्तव्यं भवताधुना ॥ २५ ॥</p>
<p>अनेन वासनाक्षयमनोनाशप्राणसंरोधज्ञानाभ्यासपथा ॥ २५ ॥</p>
<p>अनयैव धिया राम विहरन्नैव बध्यसे ।<br>
अन्यथाधः पतस्याशु विन्ध्यखाते यथा गजः ॥ २६ ॥</p>
<p>सुगृहीतं धिया राम मद्वचो न करोषि चेत् ।<br>
तत्पतस्यवटे त्यक्तदीपो वान्धो निशास्विव ॥ २७ ॥</p>
<p>यथा अन्धस्त्यक्तदीपो वा पुरुषोऽवटे गर्ते पतति तद्वत् ॥ २७ ॥</p>
<p>असङ्गेन यथाप्राप्तो व्यवहारोऽस्य सिद्धये ।<br>
इत्येव शास्त्रसिद्धान्तमादायोदारवान्भव ॥ २८ ॥</p>
<p>असामदुक्तार्थस्य सिद्धये यथाप्राप्तो व्यवहारः असङ्गेन कार्य इत्येवं<br>
सर्वशास्त्रपरमतात्पर्यविषयं सिद्धान्तमादाय मनसिकृत्य उदारवान्<br>
अपरिच्छिन्नात्मबोधवान्भवेत्यर्थः ॥ २८ ॥</p>
<p>हे सभ्या हे महाराज रामलक्ष्मणभूमिपाः ।<br>
सर्व एव भवन्तोऽद्य तावद्व्यापारमाह्निकम् ॥ २९ ॥</p>
<p>कुर्वन्त्वयं हि दिवसः प्रायः परिणताकृतिः ।<br>
शेषं विचारयिष्यामो विचार्यं प्रातरागताः ॥ ३० ॥</p>
<p>प्रातः श्वः समायामागताः सन्तः । धातुराम्बन्धे प्रत्ययाः इति भविष्यति क्तः ॥<br>
३० ॥</p>
<p>श्रीवाल्मीकिरुवाच ।</p>
<p>इत्युक्ता मुनिना तेन सा सर्वैव तदा सभा ।<br>
प्रोत्तस्थौ पद्मवदना सविकासेव पद्मिनी ॥ ३१ ॥</p>
<p>इति उक्ता आज्ञप्ता । पद्मानीव पद्मान्येव च वदनानि यस्याः ॥ ३१ ॥</p>
<p>राजानः स्तुतराजानः कृतराघववन्दनाः ।<br>
परिष्टुते वसिष्ठे ते जग्मुरात्मनिवेशनम् ॥ ३२ ॥</p>
<p>स्तुतो राजा दशरथो यैस्ते स्तुतराजानः । वसिष्ठे परिष्ठुते सर्वैः प्रणम्य<br>
प्रशंसिते सति ॥ ३२ ॥</p>
<p>विश्वामित्रेण सहितो वसिष्ठो मन्तुमाश्रमम् ।<br>
उत्तस्थावासनाच्छ्रीमान्नमस्कृतनभश्चरः ॥ ३३ ॥</p>
<p>नमस्कृता नभश्चरा देवा येन ॥ ३३ ॥</p>
<p>दशरथप्रभृतयो राजानो गुनयस्तथा ।<br>
यथानुरूपं वक्तारमनुगम्य मुनिं चिरम् ॥ ३४ ॥</p>
<p>वक्तारमुपदेष्टारम् । चिरमाश्रमान्तमनुगम्य ॥ ३४ ॥</p>
<p>आपृच्छ्य केचिद्गगनं ययुः केचिद्वनान्तरम् ।<br>
केचिद्राजगृहं सन्तो भृङ्गाः पद्मोत्थिता इव ॥ ३५ ॥</p>
<p>वक्तारमुपदेष्टारम् । चिरमाश्रमान्तमनुगम्य ॥ ३५ ॥</p>
<p>वसिष्ठपादयोस्त्यक्त्वा पुष्पाञ्जलिमनाविलम् ।<br>
दारैरनुगतो राजा प्रविवेश गृहान्तरम् ॥ ३६ ॥</p>
<p>अनाविलं निर्मलम् ॥ ३६ ॥</p>
<p>रामलक्ष्मणशत्रुघ्नाः प्राप्तस्य स्वाश्रमं गुरोः ।<br>
अभ्यर्च्य चरणौ भक्त्या त्वाजग्मुर्नृपमन्दिरम् ॥ ३७ ॥</p>
<p>अनाविलं निर्मलम् ॥ ३७ ॥</p>
<p>सदनानि समासाद्य श्रोतारः सर्व एव ते ।<br>
समुरानर्चुरभ्येयुर्देवान्विप्रान्पितॄंस्तथा ॥ ३८ ॥</p>
<p>देवान्पितॄंश्च आनर्चुः । विप्रान् अतिथीन् अभ्येयुः अभिमुखं आ ईयुः ।<br>
अभिगमनादिना पूजनाय खीचकुरित्यर्थः । अभ्येतुः इति पाठे तु अभ्येतुरतिथिवर्गस्य<br>
मध्ये विप्रानानर्चुरित्येवं योज्यम् ॥ ३८ ॥</p>
<p>यथाक्रमं स्वभृत्यान्तैर्विप्राद्यैश्च परिच्छदैः ।<br>
समं बुभुजिरे भोज्यं वर्णधर्मक्रमोदितम् ॥ ३९ ॥</p>
<p>परिच्छदैः परिवारैः राह ॥ ३९ ॥</p>
<p>अस्तं गते दिनकरे समं दिवसकर्मभिः ।<br>
अभ्यागते रात्रिकरे समं रजनिकर्मभिः ॥ ४० ॥</p>
<p>स्थित्वा तल्पेषु कौशेयशयनेष्वासनेषु च ।<br>
भूचरा मुनिराजानो राजपुत्रा महर्षयः ॥ ४१ ॥</p>
<p>संसारोत्तरणोपायं वसिष्ठवदनेरितम् ।<br>
यथावदेकाग्रधियश्चिन्तयामासुरादृताः ॥ ४२ ॥</p>
<p>ततः प्रहरमात्रेण निद्रामामुद्रिताननाः ।<br>
उत्स्वप्नसुन्दरीमीयुः पद्मा इव दिनार्थिनः ॥ ४३ ॥</p>
<p>भाविशुभसूचकत्वादुत्कृष्टस्वप्नैः सुन्दरीं रमणीयाम् । तथा च श्रुतिः अथ<br>
यत्र देव इव राजेव अहमेवेदं सर्वोऽस्मीति मन्यते सोऽस्य परमो लोकः इति<br>
स्वाप्नसार्वात्म्यदर्शनस्य भाविमोक्षफलसूचकतां दर्शयति । दिनार्थिनो<br>
राज्यतिक्रमणक्रामा इति यावत् ॥ ४३ ॥</p>
<p>रामलक्ष्मणशत्रुघ्नाः प्रहरत्रयमेव तत् ।<br>
वासिष्ठमुपदेशं ते चिन्तयामासुरक्षतम् ॥ ४४ ॥</p>
<p>प्रहरस्यार्धमात्रं ते तत आमुद्रितेक्षणाः ।<br>
उत्स्वप्नमाययुर्निद्रां क्षणाद्विद्रावितश्रमाम् ॥ ४५ ॥</p>
<p>इति शुभमनसां विवेकभाजामधिगतसारतयोदिताशयानाम् ।<br>
अभजत विरतिं तदा वियामा मलिननिशाकरवक्त्रतां जगाम ॥ ४६ ॥</p>
<p>अधिगतसारतया आत्मतत्त्वप्रबोधेन उदितः सविकास आशयो येषां रामादीनाम् ।<br>
त्रियामा रात्रिः । विरतिमुपरमं अभजत प्राप । अतएवारुणकिरणव्याप्त्या मलिनो<br>
निशाकर एव वक्त्रं यस्यास्तद्भावं जगाम ॥ ४६ ॥</p>
<p>इत्यर्षि श्रीवासिष्ठमहारामायणे वाल्मीकीये देवदूतोक्ते मोक्षोपायेषु<br>
निर्वाणप्रकरणे पूर्वार्धे दिनसव्यवहारवर्णनं नाम प्रथमः सर्गः ॥ १ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
दिवसव्यवहारवर्णनं नाम प्रथमः सर्गः ॥ १ ॥</p>
<h1 id="००२">००२</h1>
<p>द्वितीयः सर्गः २</p>
<p>श्रीवाल्मीकिरुवाच ।</p>
<p>ततः क्लिन्नेन्दुवदना पर्याकुलतमःपदा ।<br>
क्षीयमाणा बभौ श्यामा विवेक इव वासना ॥ १ ॥</p>
<p>इह रामादिभिः प्रातर्वसिष्ठस्य सभानयः ।<br>
उक्तार्थस्मरणात्तत्त्वे विश्रामश्चोपवर्ण्यते ॥</p>
<p>क्लिन्नो म्लान इन्दुरेव वदनं यस्याः । क्षीयमाणा मरणोन्मुखी ॥ १ ॥</p>
<p>पूर्वे ध्वस्ततयालोकं दृश्यमाने परेऽचले ।<br>
शवालीकावतंलाभं तापको निकरो दधौ ॥ २ ॥</p>
<p>ततो निकरो निर्गच्छत्किरणस्तापकः सूर्यः प्राङ्मुखैर्जनैर्दृश्यमाने पूर्वे<br>
पूर्वदिक्स्थे अचले शृङ्गभेदैर्ध्वस्ततया प्रतिबद्धतया<br>
तत्तदन्तरालनिर्गतमालोकं शयाः प्रसारितहस्तास्तदाभं तु अलीको मिथ्याकल्पितो<br>
अवतंसः किरीटादिशिरोभूषणं तदाभमालोकं दधाविति द्वन्द्वे विभज्यान्वयः ॥<br>
२ ॥</p>
<p>अवश्यायकणाकर्षी परामृष्टेन्दुमण्डलः ।<br>
ज्योत्स्नाकवलनालोको बभौ पाभातिकोऽनिलः ॥ ३ ॥</p>
<p>ज्योत्स्नानां कवलनाय आलोकश्चक्षुःप्रसार इव सौरालोको यस्येति सूर्यस्य<br>
तदीयचक्षुष्ट्वारोपादियमुक्तिः । अनेन क्षुत्तृषार्त इवेत्युत्प्रेक्षा गम्यते ॥ ३ ॥</p>
<p>रामलक्ष्मणशत्रुघ्ना उत्थायानुचरैः सह ।<br>
ययुर्वन्दितसन्ध्यास्ते पुण्यं वासिष्ठमाश्रमम् ॥ ४ ॥</p>
<p>अस्नातानां श्रवणानधिकारात्स्नात्वा वन्दितसन्ध्याः । एवमग्रेऽपि ॥ ४ ॥</p>
<p>तत्र वन्दितसन्ध्यस्य निर्गतस्यापि सद्मतः ।<br>
मुनेर्ववन्दिरे पादौ पदोर्दत्वार्घ्यसन्ततिम् ॥ ५ ॥</p>
<p>निर्गतस्य निर्गमिष्यतः ॥ ५ ॥</p>
<p>क्षणात्तत्सदनं मौनं मुनिब्राह्मणराजभिः ।<br>
हस्त्यश्वरथयानैश्च शनैर्नीरन्ध्रतां ययौ ॥ ६ ॥</p>
<p>नीरन्ध्रतां निरवकाशताम् ॥ ६ ॥</p>
<p>अथासौ मुनिशार्दूलस्तयैव सह सेनया ।<br>
गृहं दाशरथं काले रामाद्यनुगतो ययौ ॥ ७ ॥</p>
<p>तत्रैनं पूर्वसम्बन्धः कृतसन्ध्यो महीपतिः ।<br>
दूरमार्गं विनिर्गत्य पूजयामास सादरम् ॥ ८ ॥</p>
<p>गृहप्रवेशात्पूर्वमेव सम्बध्नाति मेलयतीति पूर्वसम्बन्धस्त्वरोत्साहो यस्य<br>
तथाविधो महीपतिर्दशरथः ॥ ८ ॥</p>
<p>पुष्पमुक्तामणिव्रातैर्भूयोऽत्यधिकभूषिताम् ।<br>
सभां प्रविश्य ते सर्वे विविशुर्विष्टरालिषु ॥ ९ ॥</p>
<p>विष्टरालिषु आसनपङ्क्तिषु । वृक्षासनयोर्विष्टरः इति षत्वम् ॥ ९ ॥</p>
<p>अथ तस्मिन्नवसरे ह्यस्तनाः सर्व एव ते ।<br>
श्रोतारः समुपाजग्मुर्नभश्चरमहीचराः ॥ १० ॥</p>
<p>ह्यस्तनाः पूर्वेद्युर्भवाः ॥ १० ॥</p>
<p>विवेश सा सभा सौम्या कृतान्योन्याभिवन्दना [अभिवादना इति पाठः ।<br>
] ।<br>
बभौ राजसमाभोगा शान्तवातेव पद्मिनी ॥ ११ ॥</p>
<p>राज्ञा सम आभोगः संस्थानस्थितिर्यस्याः । राजानं यतवाक्कायचेष्टं दृष्ट्वा<br>
सर्वेऽपि तथा आसन्निति भावः ॥ ११ ॥</p>
<p>यथाप्रदेशमेवाशु निविष्टेषु यथासुखम् ।<br>
तेषु तद्देशयोगेषु विप्रर्षिमुनिराजसु ॥ १२ ॥</p>
<p>तद्देशयोगेषु सभाप्रदेशप्रविष्टेषु विप्रादिषु यथाप्रदेशं<br>
प्रात्यहिककॢप्तप्रदेशानुक्रमेण निविष्टेषूपविष्टेषु सत्सु ॥ १२ ॥</p>
<p>मृदुनि स्वागतरवे शनैः शममुपागते ।<br>
सभाकोणोपविष्टेषु शान्तशब्देषु बन्दिषु ॥ १३ ॥</p>
<p>मृदुनि परस्परस्वागतप्रश्नरवे ॥ १३ ॥</p>
<p>तरसैवोदितेष्वाशु श्रोतुमभ्यागतेष्विव ।<br>
गवाक्षादिव जालेषु प्रविष्टेष्वर्करश्मिषु ॥ १४ ॥</p>
<p>उदितेष्वर्करश्मिषु श्रोतुमिव तरसैवाभ्यागतेषु गवाक्षाद्गवाक्षं प्राप्येव<br>
तज्जालच्छिद्रेषु प्रविष्टेषु सत्सु ॥ १४ ॥</p>
<p>सत्वरप्रविशच्छ्रोतृहस्तस्पर्शघटोद्भवे ।<br>
मुक्ताजालझणत्कारे निद्रायामिव शाम्यति ॥ १५ ॥</p>
<p>सत्वं सभां प्रविशतां श्रोतॄणां हस्तस्पर्शैरङ्गघट्टनैश्चोद्भवो यस्य<br>
तथाविधे मुक्ताजालकभूषणादिझणत्कारे निद्रायामिव निस्पन्दभावाच्छाम्यति सति<br>
॥ १५ ॥</p>
<p>कुमारः शङ्करस्येव कचो देवगुरोरिव ।<br>
प्रह्राद इव शुक्रस्य सुपर्ण इव शार्ङ्गिणः ॥ १६ ॥</p>
<p>दृष्ठेर्भक्तिगौरवोत्कण्ठाद्यतिशयद्योतनाय बहून्युपमानानि ॥ १६ ॥</p>
<p>वसिष्ठस्यानने रामः शनैर्दृष्टिं न्यवेशयत् ।<br>
भ्रमन्तीमम्बरोपान्ते फुल्लपद्म इवालिनीम् ॥ १७ ॥</p>
<p>अम्बरे भ्रमन्तीमलिनीं भ्रमरीं फुल्ले पद्मे उदयादिकालो निवेशयति तद्वत् ॥ १७ ॥</p>
<p>मुनिस्त्वनुज्झितेनाथ तेनैव रघुनन्दनम् ।<br>
क्रमेणोवाच वाक्यज्ञो वाक्यं वाक्यार्थकोविदम् ॥ १८ ॥</p>
<p>तेन प्रागनुक्रान्तेनैव क्रमेण ॥ १८ ॥</p>
<p>श्रीवसिष्ठ उवाच ।</p>
<p>कच्चित्स्मरसि यत्प्रोक्तं ह्यो मया रघुनन्दन ।<br>
वाक्यमत्यन्तगुर्वर्थं परमार्थावबोधनम् ॥ १९ ॥</p>
<p>ह्यः पूर्वेद्युः ॥ १९ ॥</p>
<p>इदानीमवबोधार्थमन्यच्च रिपुमर्दन ।<br>
उच्यमानं मयेदं च शृणु शाश्वतसिद्धये ॥ २० ॥</p>
<p>वैराग्याभ्यासवशतस्तथा तत्त्वावबोधनात् ।<br>
संसारस्तीर्यते [संसारात्तीर्यत इति पाठः ।] तेन तेष्वेवाभ्यासमाहर ॥<br>
२१ ॥</p>
<p>प्रागुक्तक्रममेवानुक्रम्य दर्शयति-वैराग्येत्यादिना ॥ २१ ॥</p>
<p>सम्यक्तत्त्वावबोधेन [सम्यक्कृतावबोधेन इति पाठः ।] कुर्बोधे<br>
क्षयमागते ।<br>
गलिते वासनावेशे विशोकं प्राप्यते पदम् ॥ २२ ॥</p>
<p>दिक्कालाद्यनवच्छिन्नमदृष्टोभयकोटिकम् ।<br>
एकं ब्रह्मैव हि जगत्स्थितं द्वित्वमुपागतम् ॥ २३ ॥</p>
<p>दिक्कालाद्यनवच्छिन्नं त्रिविधपरिच्छेदशून्यम् । तस्यैव विवरणं अदृष्टेति । न<br>
दृष्टे देशतः कालतो वा उभे कोटी पूर्वापरावधी द्वैतं च यस्य । उभशब्दस्य<br>
समासे द्विवचनलुकि उभयोऽन्यत्र इत्ययच् ॥ २३ ॥</p>
<p>सर्वभावानवच्छिन्नं यन्न ब्रह्मैव विद्यते ।<br>
शान्तं समसमाभासं तत्रान्यत्वं कथं भवेत् ॥ २४ ॥</p>
<p>समेषु साधारणेषु गोत्वादिष्वप्यनुगतत्वात्समसमाभासता [समसमासत्ता<br>
तत्प इति पाठः ।] तत्परिशेषेण प्रथमानम् ॥ २४ ॥</p>
<p>इति मत्वाहमित्यन्तर्मुक्त्वा मुक्तवपुर्महान् ।<br>
एकरूपः प्रशान्तात्मा साक्षात्स्वात्मसुखो भव ॥ २५ ॥</p>
<p>इति उक्तब्रह्मस्वभावं मत्वानिश्चित्य अहमित्यभिमानं मुक्त्वा स्वात्मैव सु<br>
शोभनं खमाकाशमानन्दो वा यस्य तथाविधो भव ॥ २५ ॥</p>
<p>नास्ति चित्तं न चाविद्या न मनो नच जीवकः ।<br>
एताः स्वकलना राम कृता ब्रह्मण एव ताः ॥ २६ ॥</p>
<p>स्वाः कलनाः कल्पनाः ॥ २६ ॥</p>
<p>याः सम्पदो याश्च दृशो याश्चितो यास्तदेषणाः ।<br>
ब्रह्मैव तदनाद्यन्तमब्धिवत्प्रविजृम्भते ॥ २७ ॥</p>
<p>सम्पदो भोग्याः । दृशस्तद्भोगवृत्तयः । चितस्तत्प्रतिफलितचिदाभासाः स्मृतयो<br>
वा । तेषां भोगानामेषणाः स्पृहाः ॥ २७ ॥</p>
<p>पाताले भूतले स्वर्गे तृणे प्राण्यम्बरेऽपि च ।<br>
दृश्यते तत्परं ब्रह्म चिद्रूपं नान्यदस्ति हि ॥ २८ ॥</p>
<p>पातालादिदेशभेदे तृणादिवस्तुभेदे चकाराद्भूतादिकालभेदे च तदेव<br>
सर्वदृश्यात्मना दृश्यते नान्यदित्यर्थः ॥ २८ ॥</p>
<p>उपेक्ष्यहेयोपादेयबन्धवो विभवा वपुः ।<br>
ब्रह्मैव विगताद्यन्तमब्धिवत्प्रविजृम्भते ॥ २९ ॥</p>
<p>उपेक्ष्याः हेया उपादेया इति सामान्यतः । तत्राप्युत्तरोत्तरमुपादेयतमा बन्धवो<br>
विभवाः वपुरित्येवम्प्रकारेणेत्यर्थः ॥ २९ ॥</p>
<p>यावदज्ञानकलना यावदब्रह्मभावना ।<br>
यावदास्था जगज्जाले तावच्चित्तादिकल्पना ॥ ३० ॥</p>
<p>किं सदैव तथा विजृम्भते नेत्याह-यावदित्यादिना ॥ ३० ॥</p>
<p>देहे यावदहम्भावो [अत्रैको यावच्छब्दोऽवधारणार्थः साकल्यार्थो वा<br>
सकले दृश्ये इति ममैवेदमिति वान्वयः ।] दृश्येऽस्मिन्यावदात्मना ।<br>
यावन्ममेदमित्यास्था तावच्चित्तादिविभ्रमः ॥ ३१ ॥</p>
<p>आत्मना स्वेन ममेदमित्यास्था । क्रियत इति शेषः ॥ ३१ ॥</p>
<p>यावन्नोदितमुच्चैस्त्वं सज्जनासङ्गसङ्गतः ।<br>
यावन्मौर्ख्यं न सङ्क्षीणं तावच्चित्तादिनिम्नता ॥ ३२ ॥</p>
<p>उच्चैस्त्वं पूर्णता । चित्तादिप्रयुक्ता निम्नता नीचता ॥ ३२ ॥</p>
<p>यावच्छिथिलतां यातं नेदं भुवनभावनम् ।<br>
सम्यग्दर्शनशक्त्यान्तस्तावच्चित्तादयः स्फुटाः ॥ ३३ ॥</p>
<p>यावदज्ञत्वमन्धत्वं वैवश्यं विषयाशया ।<br>
मौर्ख्यान्मोहसमुच्छ्रायस्तावच्चित्तादिकल्पना ॥ ३४ ॥</p>
<p>अज्ञत्वरूपमन्धत्वम् ॥ ३४ ॥</p>
<p>यावदाशाविषामोदः परिस्फुरति हृद्वने ।<br>
प्रविचारचकोरोऽन्तर्न तावत्प्रविशत्यलम् ॥ ३५ ॥</p>
<p>आशालक्षणो विषगन्धः । तावत् प्रकृष्टात्मविचारलक्षणश्चकोरोऽन्तर्न प्रविशति ॥<br>
३५ ॥</p>
<p>भोगेष्वनास्थमनसः शीतलामलनिर्वृतेः ।<br>
छिन्नाशापाशजालस्य क्षीयते चित्तविभ्रमः ॥ ३६ ॥</p>
<p>तृष्णामोहपरित्यागान्नित्यशीतलसंविदः ।<br>
पुंसः प्रशान्तचित्तस्य प्रबुद्धा त्यक्तचित्तभूः ॥ ३७ ॥</p>
<p>अनास्थया त्यक्ता चित्तभूः प्रबुद्धा प्रबोधफलवती भवति नात्यक्तेत्यर्थः ॥ ३७ ॥</p>
<p>असंस्तुतमिवानास्थमवस्तु परिपश्यतः ।<br>
दूरस्थमिव देहं स्वमसन्तं चित्तभूः कुतः ॥ ३८ ॥</p>
<p>चित्तानुदय एव तत्त्याग इत्याशयेनाह-असंस्तुतमिति । असंस्तुतमनुपयुक्तं<br>
दूरस्थमवस्तु अतएवासन्तमभ्रपुरुषाकारमिव स्वं देहमनास्थं<br>
परिपश्यतश्चित्तस्य भवनन्न् चित्तभूः कुतः ॥ ३८ ॥</p>
<p>भावितानन्तचित्तत्त्वरूपरूपान्तरात्मनः ।<br>
स्वान्तावलीनजगतः शान्तो जीवादिविभ्रमः ॥ ३९ ॥</p>
<p>भावितं श्रवणमनननिदिध्यासनसाक्षात्कारैः [त्कारैरुपरकृत ।]<br>
परिष्कृतमनन्तचिन्मात्ररूपं संसारप्रसिद्धरूपाद्रूपान्तरमात्मा च यस्य ।<br>
स्वान्ते मनसि अवलीनं जगद्यस्य ॥ ३९ ॥</p>
<p>असम्यग्दर्शने शान्ते मिथ्याभ्रमकरात्मनि ।<br>
उदिते परमादित्ये परमार्थैकदर्शने ॥ ४० ॥</p>
<p>असम्यग्दर्शने सम्यग्दर्शनविरोधिनि अज्ञाने मिथ्याभ्रमान्करोति<br>
तथाविधस्वभावे नष्टे सति ॥ ४० ॥</p>
<p>अपुनर्दर्शनायैव दग्धसंशुष्कपर्णवत् ।<br>
चित्तं विगलितं विद्धि वह्नौ घृतलवं यथा ॥ ४१ ॥</p>
<p>जीवन्मुक्ता महात्मानो ये परावरदर्शिनः ।<br>
तेषां या चित्तपदवी सा सत्त्वमिति कथ्यते ॥ ४२ ॥</p>
<p>चित्ताभावे कथं व्यवहारस्तत्राह-जीवन्मुक्ता इत्यादिना । चित्तपदवी जले शुष्के<br>
सिकतासु जलरेखेव चित्तप्रचाररेखा ॥ ४२ ॥</p>
<p>जीवन्मुक्तशरीरेषु वासना व्यवहारिणी ।<br>
न चित्तनाम्नी भवति सा हि सत्त्वपदं गता ॥ ४३ ॥</p>
<p>निश्चेतसो हि तत्त्वज्ञा नित्यं समपदे स्थिताः ।<br>
लीलया प्रभ्रमन्तीह सत्त्वसंस्थितिहेलया ॥ ४४ ॥</p>
<p>प्रभ्रमन्ति व्यवहरन्ति । सत्त्वसंस्थितिप्रयुक्तया हेलया अनास्थया ॥ ४४ ॥</p>
<p>शान्ता व्यवहरन्तोऽपि सत्त्वस्थाः संयतेन्द्रियाः ।<br>
नित्यं पश्यन्ति तज्ज्योतिर्न द्वैतैक्येन वासना ॥ ४५ ॥</p>
<p>तर्हि किं तेषां वासनया व्यवहारपरमार्थोभयदर्शनाद्द्वैतैक्येनेत्याह##-<br>
सम्भवतीत्यर्थः ॥ ४५ ॥</p>
<p>अन्तर्मुखतया सर्वं चिद्वह्नौ त्रिजगत्तृणम् ।<br>
जुह्वतोऽन्तर्निवर्तन्ते मुनेश्चित्तादिविभ्रमाः ॥ ४६ ॥</p>
<p>तदेव स्पष्टमाह-अन्तर्मुखतयेति ॥ ४६ ॥</p>
<p>विवेकविशदं चेतः सत्त्वमित्यभिधीयते ।<br>
भूयः फलति नो मोहं दग्धबीजमिवाङ्कुरम् ॥ ४७ ॥</p>
<p>अतएवाज्ञचित्तात्सत्त्वस्य वैलक्षण्यमित्याशयेनाह-विवेकेति ॥ ४७ ॥</p>
<p>यावत्सत्त्वं विमूढान्तः पुनर्जननधर्मिणी ।<br>
चित्तशब्दाभिधानोक्ता विपर्यस्यति बोधतः ॥ ४८ ॥</p>
<p>विमूढानां जनानामन्तश्चित्तशब्दाभिधानोक्ता सा भवति तावदेव<br>
पुनर्जननधर्मिणी । बोधतस्तु सा सत्त्वं सती विपर्यस्यति । जन्मनिवृत्तिलक्षणं<br>
विपरीतकार्यं करोतीत्यर्थः ॥ ४८ ॥</p>
<p>प्राप्तप्राप्यो भवान्नाम सत्त्वभावमुपागतम् ।<br>
चित्तं ज्ञानाग्निना दग्धं न भूयः परिरोहति ॥ ४९ ॥</p>
<p>चित्तं तवेति शेषः ॥ ४९ ॥</p>
<p>संरोहतीषणाविद्धं यथा परशुनाग्निना ।<br>
न तु ज्ञानाग्निनिर्दग्धं प्रबोधविशदं मनः ॥ ५० ॥</p>
<p>कीदृशं तर्हि भूयः संरोहति तदाह-संरोहतीति । ईषणा एषणा<br>
वित्तपुत्रलोकविषयास्ताभिराविद्धं खचितम् । यथा परशुना च्छिन्नमग्निना<br>
दग्धमपि तृणादि अन्तर्बीजशक्त्या विद्धं भूयः प्ररोहति तद्वत् । निर्दग्धं<br>
निर्दग्धैषणाबीजशक्तिकम् ॥ ५० ॥</p>
<p>ब्रह्मबृंहैव हि जगज्जगच्च ब्रह्मबृंहणम् ।<br>
विद्यते नानयोर्भेदश्चिद्धनब्रह्मणोरिव ॥ ५१ ॥</p>
<p>ज्ञानाग्निना कुतो जगद्बीजशक्तिदाहस्तत्राह-ब्रह्मेति । हि यस्माज्जगद्ब्रह्मण एव<br>
मोहाद्बृंहा आरोपितरूपेण वृद्धिः । यस्माच्च ज्ञानाज्जगदपि<br>
वास्तवब्रह्मस्वभावाभिवृद्धिकं यतश्च अनयोर्ब्रह्मजगतोरज्ञानमात्रकृतो<br>
भेदस्तन्नाशे न विद्यते अतो न प्ररोहतीत्यर्थः ॥ ५१ ॥</p>
<p>चिदन्तरस्ति त्रिजगन्मरिचे तीक्ष्णता यथा ।<br>
नातश्चिज्जगती भिन्ने तस्मात्सदसती मुधा ॥ ५२ ॥</p>
<p>त्रिजगच्चिदन्तश्चिद्रूपेणैवास्ति यथा तीक्ष्णतैकरसे मरिचे तीक्ष्णता तद्वत् ।<br>
अतस्तत्त्वदृशा चिज्जगती न भिन्ने । तस्मात्सदसती वस्तुप्ररोहप्रलयौ मुधा<br>
मायाप्रयुक्तभ्रान्तिरेवेत्यर्थः ॥ ५२ ॥</p>
<p>शब्दशब्दार्थसङ्केतवासनेह न संविदा ।<br>
चिद्व्योमत्वादुभे भातस्त्यजातः सदसन्मती ॥ ५३ ॥</p>
<p>तर्हि असद्वा इदमग्र आसीत्ततो वै सदजायत इत्यादिश्रौताः घटोऽस्ति घटो<br>
नास्तीत्यादिलौकिकाश्च सदसच्छब्दाः किं निरर्थकाः नेत्याह-शब्देति । इह<br>
श्रौतलौकिकव्यवहारे परस्परव्यावृत्ताः शब्दा व्यावृत्तेष्वर्थेषु सङ्केतिता इति<br>
वक्तृश्रोतृवासनैव व्यावृत्त्याकारेण भासते । [सदसच्छब्दकृता इति<br>
पाठः ।] तदंशशब्दकृता संविदा प्रमा न । अवस्तुभूताया व्यावृत्तेः<br>
शब्दार्थत्वाभावात् । एवं व्यावृत्त्यपगमे उभे सदसच्छब्दवाच्ये<br>
अव्यावृत्ताननुगतचिद्व्योमत्वादेव परमार्थतो भात इति तदेव<br>
परमार्थवस्तुशब्दार्थ इत्यर्थः ॥ ५३ ॥</p>
<p>अचिन्मयत्वान्नासि त्वं स्वात्मा किमिव रोदिषि ।<br>
अचिन्मयत्वे जगतामभावे कल्पनं कुतः ॥ ५४ ॥</p>
<p>एवं सदसद्विकल्पत्यागेन चिन्मात्रदर्शने<br>
देहाद्यात्मताभ्रमप्रयुक्तजननमरणाद्यनर्थप्राप्तिप्रयुक्तरोदनस्यापि न<br>
प्रसक्तिरित्याह-अचिन्मयत्वादिति । त्वं त्वमिति व्यवहियमाणं रामाभिधं<br>
सदसत्स्वभावं शरीरमात्मा स्वयं नासि अचिन्मयत्वात् । सर्वस्य जगतः अचिन्मयत्वे<br>
अभावे चावगते देहादिकल्पनैव तव कुत इत्यर्थः ॥ ५४ ॥</p>
<p>चिन्मयं चेत्सदा सर्वं तच्चित्त्वं प्रविचारय ।<br>
शुद्धं सत्त्वमनाद्यन्तं तत्राङ्ग कलना [कल्पना इत्यपि पाठः ।]<br>
कुतः ॥ ५५ ॥</p>
<p>यदि तु चिद्व्यावृत्तिलक्षणजाड्यमात्रपरित्यागच्चिन्मयमेव जगदिति मन्यसे तदा<br>
चित्त्वं चित्स्वभावं प्रविचारय । तच्च सम्यग्विचार्यमाणं शुद्धं<br>
त्रिविधपरिच्छेदशून्यमेकरसम् । तत्र देहाद्यनथकलना कुत इत्यर्थः ॥ ५५ ॥</p>
<p>चिदात्मासि निरंशोऽसि पारावारविवर्जिताः ।<br>
रूपं स्मर निजं स्फारं माऽस्मृत्या सम्मितो भव ॥ ५६ ॥</p>
<p>अस्मृत्या चित्स्वरूपविस्मरणेन सम्मिराः परिच्छिन्नः ॥ ५६ ॥</p>
<p>तां स्वसत्तां गतः सर्वमसर्वं भावयोदयी ।<br>
तादृग्रूपोऽसि शान्तोऽसि चिदसि ब्रह्मरूप्यसि ॥ ५७ ॥</p>
<p>तां सत्तां पूर्णचित्स्वभावस्थितिं गतः सन् उदयी निरतिशयानन्दलाभाद्युदयवान्<br>
भूत्वा असर्वं परिच्छिन्नं जगत्सर्वं पूर्णस्वभावं भावय सम्पादय ॥ ५७ ॥</p>
<p>चिच्छिलोदरमेवासि नासि नानास्यथाप्यसि ।<br>
योसि सोसि न सोसीव सदस्यसदसि स्वभाः ॥ ५८ ॥</p>
<p>नानासि नानाभावेन आस्ते तच्छीलः नासि अथापि तद्बाधावधित्वादसि परिशिष्यसे । तत्र<br>
सर्ववाङ्मनसप्रवृत्तिनिमित्तापगमाद्योसि सोसि । तर्हि किमत्यन्तपरोक्षो नेत्याह##-</p>
<p>यः पदार्थविशेषोऽन्तर्न त्वं न ह्येव सोऽस्ति ते ।तदस्यतदसि<br>
स्वस्थश्चिद्धनात्मन्नमोऽस्तु ते ॥ ५९ ॥</p>
<p>सदस्यसदसीत्यंशं विवृणोति-य इति । यः सर्वपदार्थानां विशेषो<br>
व्यावृत्तिलक्षणोऽन्तःपरिच्छेदः स एव अलीकत्वादसच्छब्दार्थः । स त्वं न भवसीति<br>
सदसीत्यस्यार्थः । स एव तद्व्यावृत्तसद्धर्मत्वेन कल्प्यमानो व्यावहारिकैः सत्तेति<br>
व्यपदिश्यते स ते नास्त्येवेत्यसदसीत्यस्यार्थः इत्याशयेन सदस्यसदसीत्युक्त इत्यर्थः ॥<br>
५९ ॥</p>
<p>आद्यन्तवर्जितविशालशिलान्तरालसम्पीडचिद्धनवपुर्गगनामलस्त्वम्<br>
[सम्पीनत्विद्धन इति मूले टीकायां च पाठः ।] ।<br>
स्वस्थो भवाजठरपल्लवकोशलेखा लीलास्थिताखिलजगज्जय ते नमस्ते ॥ ६० ॥</p>
<p>आद्यन्तवर्जितं विशालं स्फटिकशिलान्तरालमिव सम्पीडं [कल्पना इत्यपि<br>
पाठः ।] निबिडं यच्चिद्धनं तद्वपुस्तत्स्वभावस्त्वं न<br>
दुःखादिविक्रियाभागिति मत्वा स्वस्थो भव । आसमन्ताद्विस्तीर्णे त्वदीयचिच्छिलाजठरे<br>
प्रतिबिम्बितपल्लवकोश इव कल्पिताया मायाया रेखासदृशवासनाभेदेषु मनोलीलया<br>
स्थितान्यखिलानि जगन्ति यस्मिंस्तथाविध हे राम ते तादृशाय नम इत्यर्थः ॥ ६० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
विश्रान्तिसुदृढीकरणं नाम द्वितीयः सर्गः ॥ २ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पू० विश्रान्तिसुदृढीकरणं नाम द्वितीयः सर्गः ॥ २ ॥</p>
<h1 id="००३">००३</h1>
<p>तृतीयः सर्गः ३</p>
<p>श्रीवसिष्ठ उवाच ।</p>
<p>भाविभूरितरङ्गाणां पयोवृन्दमिवाम्बुधौ ।<br>
या चिद्वहत्यनन्तानि जगन्त्यनघ सो भवान् ॥ १ ॥</p>
<p>ब्रह्मजीवमनोदेहजगतामैक्यदर्शनात् ।<br>
सर्वद्वैतभ्रमे शान्ते पूर्णैकस्थितिरुच्यते ॥</p>
<p>तत्रादौ सर्वकल्पनाप्रतिभासनिमित्तं चित्स्वरूपमात्मेति परिचाययति-भावीति ।<br>
अम्बुधौ भाविनां जायमानानां भूरितरङ्गभेदकल्पनानामास्पदं<br>
पयोवृन्दं जलसामान्यमिव या चित् अनन्तानि जगन्ति वहति सा । उ इति सम्भावनायाम् ।<br>
सैवात्मेति सम्भावयेत्यर्थः ॥ १ ॥</p>
<p>भव भावनया मुक्तो भावाभावविवर्जितः ।<br>
चिदात्मन्संस्थिताः क्वेव वद ते वासनादयः ॥ २ ॥</p>
<p>तत्सम्भावनोत्तरं द्वैतभावनात्यागमात्रेण निष्प्रपञ्चं निर्वासनं च<br>
तत्स्वरूपमनुभावयति-भवेति ॥ २ ॥</p>
<p>जीवोऽयं वासनादीदमिति चित्कचति स्वतः ।<br>
इतरोक्त्यर्थयोरत्र कः प्रसङ्गोऽङ्ग कथ्यताम् ॥ ३ ॥</p>
<p>तत्स्वरूपे परिचिते जीववासनाजगद्विभागाश्चित् एव कचनभेदकल्पना न<br>
पृथक्सन्तीत्यनुभवितुं शक्यत इत्याह-जीव इति । इतरोक्तेरचिदर्थकशब्दस्य<br>
तदर्थस्य च । अत्र एवंरूपे चिद्वस्तुनि ॥ ३ ॥</p>
<p>महातरङ्गगम्भीरभासुरात्मचिदर्णवः ।<br>
रामाभिधोर्मिस्तिमितः सम सौम्योऽसि व्योमवत् ॥ ४ ॥</p>
<p>रमन्ते योगिनो यस्मिन्नित्यानन्दे चिदात्मनि । इति रामपदेनासौ परं ब्रह्माभिधीयते ॥<br>
इति व्युत्पादितान्वर्थरामाभिधानः ॥ ४ ॥</p>
<p>यथा न भिन्नमनलादौष्ण्यं सौगन्ध्यमम्बुजात् ।<br>
कार्ष्ण्यं कज्जलतः शौक्ल्यं हिमान्माधुर्यमिक्षुतः ॥ ५ ॥</p>
<p>तत्र दृश्यस्य दृगव्यतिरेकं दृग्धर्मत्वोपपादकदृष्टान्तैः साधयति##-</p>
<p>आलोकश्च प्रकाशाङ्गादनुभूतिस्तथा चितेः ।<br>
जलाद्वीचिर्यथाऽभिन्ना चित्स्वभावात्तथा जगत् ॥ ६ ॥</p>
<p>प्रकाशाङ्गात्तेजसः । अनुभूतिर्वृत्तिप्रतिबिम्बचैतन्यम् । तथाशब्दः<br>
पूर्वदृष्टान्तसमुच्चये । यथा अभिन्नेति च्छेदः ॥ ६ ॥</p>
<p>चितो न भिन्नोऽनुभवो भिन्नो नानुभवादहम् ।<br>
न मत्तो भिद्यते जीवो न जीवाद्भिद्यते मनः ॥ ७ ॥</p>
<p>उक्तमेवार्थमध्यासक्रमोद्घाटनेन स्फुटं दर्शयति-चित इत्यादिना । चितो<br>
मूलाधिष्ठानब्रह्मचितः । अनुभवो मायावृत्त्या रूढचिदाभासः । अहं<br>
व्यष्टिसमष्ट्यहङ्कारः । एवमग्रेऽपि शरीरान्ते बोध्यम् ॥ ७ ॥</p>
<p>मनसो नेन्द्रियं भिन्नं पृथग्देहश्च नेन्द्रियात् ।<br>
न शरीराज्जगद्भिन्नं जगतो नान्यदस्ति हि ॥ ८ ॥</p>
<p>न शरीरादिति । समष्टिशरीरे जगतोऽन्तर्भावादित्याशयः ॥ ८ ॥</p>
<p>एवं प्रवर्तितमिदं महच्चक्रमिदं चिरम् ।<br>
नच प्रवर्तितं किञ्चिन्न च शीघ्रं च नो चिरम् ॥ ९ ॥</p>
<p>इदं प्रस्तुतमिदं दृश्यमानं जगच्चक्रं चितैव<br>
स्वरूपमोहादध्यासपरम्परया प्रवर्तितमित्यर्थः । परमार्थदृशा तु न<br>
किञ्चिदपि प्रवर्तितम् ॥ ९ ॥</p>
<p>स्ववेदनमनन्तं च सर्वमेवमखण्डितम् ।<br>
विद्यते व्योमनि व्योम न कस्मिंश्चिन्न किञ्चन ॥ १० ॥</p>
<p>शून्यं शून्ये समुच्छूनं ब्रह्म ब्रह्मणि बृंहितम् ।<br>
सत्यं विजृम्भते सत्ये पूर्णे पूर्णमिव स्थितम् ॥ ११ ॥</p>
<p>तस्य निरतिशयपूर्णतामेव भङ्गिभेदैर्वर्णयति-शून्यमिति ॥ ११ ॥</p>
<p>रूपालोकमनस्कारान्कुर्वन्नपि न किञ्चन ।<br>
ज्ञः करोत्यनुपादेयान्न ज्ञस्यैव हि कर्तृता ॥ १२ ॥</p>
<p>ज्ञस्य कर्तृता नैव ॥ १२ ॥</p>
<p>यदुपादेयबुद्ध्या च तदूःखाय सुखाय ते ।<br>
भावाभावेन नादेयमकर्तृ सुखदुःखयोः ॥ १३ ॥</p>
<p>यत् उपादेयबुद्ध्या विषयजातमादीयते तदेव ते दुःखाय सुखाय च भवति । भाव<br>
उपादेयताबुद्धिस्तदभावेन तु न किञ्चिदादेयं नाम भवति । अनात्तं च<br>
सुखदुःखयोरकर्तृ प्रसिद्धमिति न दुःखादिप्रसक्तिरित्यर्थः । अथवा भावानां<br>
दृश्यानामभावेन असत्त्वेन नादेयं किञ्चिदस्तीति तत् सुखदुःखयोरकर्त्रित्वर्थः ॥<br>
१३ ॥</p>
<p>यथा नानाप्यनानैव खं खे खानीति वाग्गणः ।<br>
सार्थकोऽप्यतिशून्यात्मा तथात्मजगतोः क्रमः ॥ १४ ॥</p>
<p>नानात्वेन प्रतीयमानानां भावानां कथमभावस्तत्राह-यथेति ॥ १४ ॥</p>
<p>अन्तर्व्योमामलो बाह्ये सम्यगाचारचञ्चुरः ।<br>
हर्षामर्षविकारेषु काष्ठलोष्टसमस्थितिः ॥ १५ ॥</p>
<p>काष्ठलोष्टसमस्थितिर्भवेति शेषः ॥ १५ ॥</p>
<p>य एवातितरां शत्रुः सत्वरं मारणोद्यतः ।<br>
तमेवाकृत्रिमं मित्रं यः पश्यति स पश्यति ॥ १६ ॥</p>
<p>शत्रुशरीरेऽपि स्वस्यैवात्मत्वात्स्वशरीर इव तत्राप्यकृत्रिमप्रीतिरात्मदर्शिनो<br>
भवतीत्याह-य एवेति । मित्रं प्रियतमम् ॥ १६ ॥</p>
<p>समूलकाषं कषति नदीतट इव द्रुमम् ।<br>
यः सौहृदं मत्सरं च स हर्षामर्षदोषहा ॥ १७ ॥</p>
<p>तत एव हर्षामर्षदोषनिवृत्तिरित्याह-समूलेति । यो नदी स्वतटे विद्यमानं<br>
द्रुममिव सौहृदं मत्सरं च समूलकाषं कषति समूलमुन्मूलयति स एव<br>
हर्षामर्षदोषाणां हन्ता भवतीत्यर्थः । समूलोपपदात्कषेर्णमुलि कषादिषु<br>
यथाविध्यनुप्रयोगः ॥ १७ ॥</p>
<p>रागद्वेषविकाराणां स्वरूपं चेन्न भाव्यते ।<br>
ततः सन्तोऽप्यसद्रूपाः सेविता अप्यसेविताः ॥ १८ ॥</p>
<p>रागद्वेषयोस्तत्कार्यविकाराणां च स्वरूपं तत्त्वं चेन्न भाव्यते न विचार्यते<br>
ततस्तर्हि सन्तः अरागद्वेषत्वेन प्रसिद्धा अपि जना असद्रूपाः ।<br>
रागद्वेषतत्त्वापरिज्ञाने तन्मूलोच्छेदासम्भवेन पुनस्तेषां<br>
रागद्वेषप्ररोहापरिहारात् । अतस्ते सेविता अपि वृथेत्यर्थः ॥ १८ ॥</p>
<p>यस्य नाहङ्कृतो भावो बुद्धिर्यस्य न लिप्यते ।<br>
हत्वापि स इमाṁल्लोकान्न हन्ति न निबध्यते ॥ १९ ॥</p>
<p>किं तर्हि तत्त्वं तयोरिति चेदहङ्कार एव । अतस्तत्परित्यागे<br>
आत्यन्तिकरागद्वेषनिवृत्तिरित्याशयेन गीतावाक्यमुदाहरति-यस्येति ॥ १९ ॥</p>
<p>यन्नास्ति तस्य सद्भावप्रतिपत्तिरुदाहृता ।<br>
मायेति सा परिज्ञानादेव नश्यत्यसंशयम् ॥ २० ॥</p>
<p>अहङ्कारस्य तु तत्त्वमज्ञानमेव तन्निवृत्तिस्तु स्वात्मपरिज्ञानादित्याशयेन तत्र<br>
मायाशब्दार्थप्रसिद्धिं दर्शयन्नाह-यदिति ॥ २० ॥</p>
<p>निःस्नेहदीपवच्छान्तो यस्यान्तर्वासनाभरः ।<br>
तेन चित्रकृतेनेव जितं ज्ञेनाविकारिणा ॥ २१ ॥</p>
<p>यस्य वासनाभरः शान्तस्तेन जितम् । स किं जयः सत्यः नेत्याह-चित्रकृतेनेति ।<br>
यथा चित्रकृतेन राज्ञा चित्रलिखितशत्रुशिरश्छिन्दता जितमिव तथा<br>
नित्यनिरस्तसंसारनिरासबोधान्नित्यसिद्धाद्वितीयपूर्णात्मना जितमित्यर्थः ॥ २१ ॥</p>
<p>यस्यानुपादेयमिदं समस्तं पदार्थजातं सदसद्दशासु ।<br>
न दुःखदाहाय सुखाय नैव विमुक्त एवेह सजीव एव ॥ २२ ॥</p>
<p>यस्य पुरुषधोरेयस्य इदं समस्तं भोग्यपदार्थजातं सदसद्दशासु<br>
आविर्भावतिरोभावावस्थासु वैभवदारिद्र्यदशासु आरोपापवाददशासु वा<br>
मिथ्यात्वात्तत्त्वत आत्मतया नित्यलब्धत्वाद्वा अनुपादेयं<br>
सत्तद्वियोगसंयोगप्रयुक्ताय दुःखदाहाय सुखाय च न भवति किन्तु इह सजीवो<br>
जीवन्नपि मुक्त एवेत्यर्थः ॥ २२ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु<br>
निर्वाणप्रकरणे पू० ब्रह्मैक्यप्रतिपादनं नाम तृतीयः सर्गः ॥ ३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
ब्रह्मैक्यप्रतिपादनं नाम तृतीयः सर्गः ॥ ३ ॥</p>
<h1 id="००४">००४</h1>
<p>चतुर्थः सर्गः ४</p>
<p>श्रीवसिष्ठ उवाच ।</p>
<p>मनो बुद्धिरहङ्कार इन्द्रियादि तथानघ ।<br>
अचेत्यचिन्मयं सर्वं क्व ते जीवादयः स्थिताः ॥ १ ॥</p>
<p>निरस्यान्याः पराग्दृष्टीर्वसिष्ठेनेह राघवः ।<br>
प्रत्यग्दृष्टौ स्थिरीकृत्य पृष्टः संशयशान्तये ॥</p>
<p>रामस्य प्रत्यग्दृष्टिमुद्धाटयिष्यन्वसिष्ठः प्रथममाध्यात्मिकेषु मन##-</p>
<p>एकेनैवात्मना दत्ता नानातेयं महात्मना ।<br>
यथैकेनैव चन्द्रेण तिमिराप्पात्रदर्पणैः [तिमिरं नेत्ररोगविशेषः ।]<br>
॥ २ ॥</p>
<p>तत्रोपपत्तिमाह-एकेनेति । दत्ता स्वसत्तासंसर्गाध्यासेन प्रापिता ॥ २ ॥</p>
<p>भोगतृष्णाविषावेशो यदैवोपशमं गतः ।<br>
तदैवमस्तमज्ञानमान्ध्यं ध्वान्तक्षयादिव ॥ ३ ॥</p>
<p>मन-आद्यनुगतप्रत्यक्तत्त्वदर्शनादेव तत्र विश्रान्तस्य<br>
बाह्यार्थभोगतृष्णाक्षये बाह्यसर्ववस्त्वनुगतसन्मात्रस्यापि प्रत्यगभेदेन स्वत<br>
एव भानाद्बाह्याध्यासनिमित्तमप्यज्ञानं क्षीयत इत्याशयेनाह-भागेति ।<br>
एवमुक्तरीत्या प्रत्यक्तत्त्वदर्शनेन भोगतृष्णाविषावेशो यदैवोपशमं<br>
गतस्तदैवाज्ञानमस्तं निरस्तमित्यर्थः । आन्ध्यं चक्षुषो<br>
विषयप्रथनासामर्थ्यम् ॥ ३ ॥</p>
<p>अध्यात्मशास्त्रमन्त्रेण तृष्णाविषविषूचिका ।<br>
क्षीयते भावितेनान्तः शरदा मिहिका यथा ॥ ४ ॥</p>
<p>अन्तर्भावितेन सम्यग्विचारितेन ॥ ४ ॥</p>
<p>मौर्ख्ये क्षीणे क्षतं विद्धि चित्तं राम सबान्धवम् ।<br>
विलीनाम्बुधरे व्योम्नि जाड्यं शाम्यत्यविघ्नतः ॥ ५ ॥</p>
<p>मौर्ख्यमज्ञानम् । जाड्यं शैत्यम् ॥ ५ ॥</p>
<p>अचित्तत्वं गते चित्ते क्षीयते वासनाभ्रमः ।<br>
हारमुक्तासमावेशश्छिन्ने तन्ताविवानघ ॥ ६ ॥</p>
<p>रघुनाथ विघाताय शास्त्रार्थं भावयन्ति ये ।<br>
कृमिकीटत्वयोग्याय चेतसा सम्मिलन्ति ते ॥ ७ ॥</p>
<p>एवं सर्ववेदान्तशास्त्ररहस्यभूतां प्रत्यग्दृष्टिं सम्यगुद्धाट्य<br>
तद्विपरीतदर्शनं शास्त्रार्थविघातकं निन्दति-रघुनाथेति । दर्शितं<br>
शास्त्रार्थं शास्त्ररहस्यं उपेक्ष्येति शेषः । ये तद्विघातायान्यथा भावयन्ति ते<br>
कृमिकीटत्वयोग्याय पापाय चेतसा रागादिहेतुदुर्बुद्ध्या मिलन्ति ॥ ७ ॥</p>
<p>नवतामरसाकारकान्तलोचनलोलता ।<br>
शान्ते मौर्ख्येऽक्षता वाते चलता सरसो यथा ॥ ८ ॥</p>
<p>तां दुर्बुद्धिं व्यवहितसर्गे प्रपञ्चयिष्यमाणां प्रतीकेनोदाहरन्<br>
मौर्ख्यक्षयात्तत्क्षयं दर्शयति-नवेति । स्त्र्यादिपिण्डेषु दुर्बुद्धिकल्पितेति शेषः<br>
॥ ८ ॥</p>
<p>स्थिरतामुपयातोऽसि भावाभावविवर्जितः ।<br>
पदे परमविस्तारे नभसीव प्रभञ्जनः ॥ ९ ॥</p>
<p>इदानीं रामस्य दर्शितप्रत्यग्दृष्टौ स्थिरीभावं लिङ्गैरुपलक्ष्याह##-</p>
<p>मन्ये मद्वचनैर्बोधमागतोऽसि रघूद्वह ।<br>
विगताज्ञाननिद्रोऽन्तर्नृपतिः पटहैरिव ॥ १० ॥</p>
<p>पटहैर्वैतालिकानां प्रबोधनवाद्यभेदैः ॥ १० ॥</p>
<p>सामान्ये च लगन्त्येव जने कुलगुरोर्गिरः ।<br>
अत्युदारमतौ राम न लगन्ति कथं त्वयि ॥ ११ ॥</p>
<p>इदानीं स्वकृतस्योपदेशस्य साफल्यदर्शनाद्रामं स्वं च प्रशंसन्नाह##-</p>
<p>यत्रोपादेयवाक्यत्वं भावितं स्वेन चेतसा ।<br>
मद्वचोऽन्तर्विशत्युच्चैस्तप्ते क्षेत्रे यथा पयः ॥ १२ ॥</p>
<p>यत्र मयि त्वया उपादेयवाक्यत्वमाप्ततमत्वं भावितं चिन्तितमतो<br>
मद्वचस्तवान्तर्हृदि विशति ॥ १२ ॥</p>
<p>वयमिह हि महानुभाव नित्यं कुलगुरवो भवतां रघूद्वहानाम् ।<br>
मदुदितमिदमाशु धार्यमार्य शुभवचनं हृदि हारवत्त्वयेति ॥ १३ ॥</p>
<p>इदानीं फलपर्यवसितस्वोपदिष्टार्थस्यापि स्मरणेन धारणं स्वस्य<br>
कुलपूज्यत्वान्माननीयशासनत्वख्यापनेन विधत्ते-वयमिति । भवतां<br>
सर्वेषामिक्ष्वाकूणां विशेषतश्च रघूद्वहानां वयं कुलगुरव इति हेतोस्त्वया<br>
मदुदितमिदं शुभं वचनं धार्यं पुनःपुनश्चिन्तनेन दृढीकृत्येत्यर्थः<br>
॥ १३ ॥</p>
<p>इत्यार्षे श्रीवासिष्ठमहारामायणे वाल्मीकीये मोक्षोपायेषु निर्वाणप्रकरणे पू०<br>
चित्ताभावप्रतिपादनं नाम चतुर्थः सर्गः ॥ ४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चित्ताभावप्रतिपादनं नाम चतुर्थः सर्गः ॥ ४ ॥</p>
<h1 id="००५">००५</h1>
<p>पञ्चमः सर्गः ५</p>
<p>श्रीराम उवाच ।</p>
<p>अहो अहं गतश्चित्त्वं भवद्वाक्यार्थभावनात् ।<br>
शान्तं जगज्जालमिदमग्रस्थमपि नाथ मे ॥ १ ॥</p>
<p>इह प्रबुद्धः श्रीरामो विश्रान्तः परमे सुखे ।<br>
गुरोः पुरः स्वानुभवं वर्णयामास विस्तरात् ॥</p>
<p>चित्त्वं चिद्रेकरसपूर्णात्मभावम् ॥ १ ॥</p>
<p>परामन्तः प्रयातोऽस्मि परमात्मनि निर्वृतिम् ।<br>
दीर्घावग्रहसन्तप्तं वृष्ट्येव वसुधातलम् ॥ २ ॥</p>
<p>दीर्घेण चिरकाला नुवृत्तेनावग्रहेण वृष्टिप्रतिबन्धेन सन्तप्तम् ॥ २ ॥</p>
<p>शाम्यामि शीतलाकारः सुखं तिष्ठामि केवलम् ।<br>
प्रसादमनुयातोऽहं [यातोऽस्मि इति पाठः ।] सरो निर्वारणं यथा ॥ ३ ॥</p>
<p>निर्वारणं निर्गतगजम् । निर्विक्षोभनिमित्तमिति यावत् ॥ ३ ॥</p>
<p>सम्यक्प्रसन्नमखिलं दिङ्मण्डलमिदं मुने ।<br>
यथाभूतं प्रपश्यामि निर्नीहारमिवाधुना ॥ ४ ॥</p>
<p>यथाभूतं यथार्थभूतसन्मात्रस्वभावम् ॥ ४ ॥</p>
<p>जातोऽस्मि गतसन्देहः शान्ताशामृगतृष्णिकः ।<br>
रागनीरागनिर्मुक्तो [रागनीहार इति पाठः ।] मृष्टजङ्गलशीतलः ॥ ५<br>
॥</p>
<p>रागैर्विषयरञ्जनैर्नीरागैस्तद्विरोधिवैराग्यादिवृत्तिभिश्च निर्मुक्तः । मृष्टं<br>
निर्मृष्टनीहाररजस्कं शरत्कालजङ्गलमिव शीतलः ॥ ५ ॥</p>
<p>आत्मनैवान्तरानन्दं तत्प्राप्तोऽस्म्यन्तवर्जितम् ।<br>
रसायनरसास्वादो यत्र नाथ तृणायते ॥ ६ ॥</p>
<p>रसायनममृतं तद्रसास्वादोऽपि यत्र यस्मिन्नानन्दे तृणायते<br>
तृणवन्नीरसीभवति उपेक्ष्यो भवति वा ॥ ६ ॥</p>
<p>अद्याहं प्रकृतिस्थोऽस्मि स्वस्थोऽस्मि मुदितोऽस्मि च ।<br>
लोकारामोऽस्मि रामोऽस्मि नमो मह्यं नमोस्तु ते ॥ ७ ॥</p>
<p>प्रकृतिः पारमार्थिकस्वभावस्तत्स्थः । लोका आरमन्ते विश्राम्यन्ति यस्मिन्सुखे<br>
तदहमस्मि । एतस्यैवानन्दस्यान्यानि भूतानि मात्रामुपजीवन्ति इति श्रुतेः । अतएव<br>
रमन्ते योगिनो यत्रेति प्राग्दर्शितव्युत्पत्त्या रामोऽस्मि । स्वनामसार्थक्यं ममाद्य<br>
सम्पन्नमित्यर्थः । तादृशाय मह्यं तत्प्रदर्शकाय ते तुभ्यं च नमः ॥ ७ ॥</p>
<p>ते संशयास्ताः कलनाः सर्वमस्तं गतं मम ।<br>
रात्रिवेतालसंसारः प्रभात इव भास्करे ॥ ८ ॥</p>
<p>कलना भ्रमाः । रात्रौ बालभ्रान्तिकल्पितो वेतालस्य संसारः सञ्चारः कुटुम्बं वा<br>
॥ ८ ॥</p>
<p>निर्मले हृदि विस्तीर्णे सम्पन्ने हिमशीतले ।<br>
मनो निर्वृतिमायातं सरसी शरदीव मे ॥ ९ ॥</p>
<p>मनः शरदि सरसी महासर इव निर्वृतिं निर्विक्षेपविश्रान्तिमायातं प्राप्तम् ॥ ९ ॥</p>
<p>कलङ्क आत्मनः कस्मात्कथं चेत्यादिसंशयः ।<br>
नूनं निर्मूलतां यातो मृगाङ्काग्रे यथा तमः ॥ १० ॥</p>
<p>चिदेकरसस्यात्मनः अज्ञानादिकलङ्कः कस्मान्निमित्तादागतः कथं स्वप्रकाशे<br>
तिष्ठति सः असङ्गमपरिच्छिन्नं च तं कथमाच्छादयति कथं च कूटस्थस्य<br>
सांसारिकविकारानुभव इत्यादिसंशयः<br>
सर्वसंशयमूलभूताज्ञानापगमान्निर्मूलतां यातः ॥ १० ॥</p>
<p>सर्वमात्मैव सर्वत्र सर्वदा भाविताकृतिः ।<br>
इदमन्यदिदं चान्यदित्यसत्कलना कुतः ॥ ११ ॥</p>
<p>भाविताकृतिः स्फुरदाकारः ॥ ११ ॥</p>
<p>कोऽभवं प्रागहं तादृक्तृष्णानिगडयन्नितः ।<br>
अन्तरात्मानमेवेति विहसामि विकासवान् ॥ १२ ॥</p>
<p>अहं साम्प्रतं विकासवान्सन्ननुभूयमानमशनायाद्यतीतमात्मानमन्तरा<br>
विनैव प्राक्तृष्णानिगडयन्त्रितः कः अभवमिति विहसामि ॥ १२ ॥</p>
<p>आ इदानीं स्मृतं सम्यग्यथैष सकलोऽस्म्यसौ ।<br>
यस्त्वद्वागमृतापूरस्नातेनायमहं स्थितः ॥ १३ ॥</p>
<p>आ इति स्मरणद्योतको निपातः । निपात एकाजनाङ् इति प्रगृह्यत्वादसन्धिः ।<br>
त्वद्वागमृतापूरस्नातेन मया अयमहं यो यथा परमार्थतः स्थित एष<br>
सकलश्चास्मि तथा इदानीं स्मृतमित्यन्वयः ॥ १३ ॥</p>
<p>अहो नु विततां भूमिमधिरूढोऽस्मि पावनीम् ।<br>
इहस्थ एव यत्रार्को न पातालमिव स्थितः ॥ १४ ॥</p>
<p>अहमिहस्थ एव सन् काञ्चिद्विततामपरिच्छिन्नां ब्रह्मलोकभूमिमधिरूढोऽस्मि । यत्र<br>
यस्यां भूमावर्कः सूर्यः पातालमास्थित इवात्यन्तमधोदेशस्थितोऽपि न भवति ।<br>
कार्यब्रह्मलोकाद्धि सोऽधःस्थितो न परब्रह्मलोकात् । न तत्र सूर्यो भाति न<br>
चन्द्रतारकम् इत्यादिश्रुतेरिति भावः ॥ १४ ॥</p>
<p>मह्यं सत्तामुपेताय भावाभावभवार्णवात् ।<br>
नमो नित्यं नमस्याय जयाम्यात्मात्मनात्मनि ॥ १५ ॥</p>
<p>भावाभावभवार्णवात् । ल्यब्लोपे पञ्चमी । भावाभावलक्षणं भवार्णवं<br>
निस्तीर्य तत्पारभूतां तदधिष्ठानसन्मात्रतामुपेतायेत्यर्थः । यतोऽहमात्मना<br>
आत्मनि स्वे महिम्नि जयामि सर्वोत्कर्षेण वर्ते अतः सर्वैर्नित्यं सर्वदा नमस्याय ।<br>
नमस्कर्तुमर्हायेत्यर्थः ॥ १५ ॥</p>
<p>अनुभववशतो हृदब्जकोशे स्फुटमलितां समुपागतेन नाथ ।<br>
तव वरवचसेह वीतशोकां चिरमुदितां च दशामुपागतोऽस्मि ॥ १६ ॥</p>
<p>हे नाथ अहं हृदब्जकोशे स्फुटमलितां भ्रमरवत्स्थिरतामुपागतेन तव<br>
वरवचसा इह अस्मिन्देशे काले च स्वानुभववशतो वीतशोकां चिरं सदैवोदितां<br>
मुदितां वा जीवन्मुक्तदशामुपागतोऽस्मीत्यर्थः ॥ १६ ॥</p>
<p>इत्यार्षे श्रीवासिष्ठमहारायणे वाल्मीकीये दे० मोक्षोपायेषु निर्वाणप्रकरणे<br>
पू० राघवविश्रान्तिवर्णनं नाम पञ्चमः सर्गः ॥ ५ ॥</p>
<p>इति श्रीवासिष्ठमहारामायणतात्पर्यप्रकाशेनिर्वाणप्रकरणे पू०<br>
राघवविश्रान्तिवर्णनं नाम पञ्चमः सर्गः ॥ ५ ॥</p>
<h1 id="००६">००६</h1>
<p>षष्ठः सर्गः ६</p>
<p>श्रीवसिष्ठ उवाच ।</p>
<p>भूय एव महाबाहो शृणु मे परमं वचः ।<br>
यत्तेऽहं प्रीयमाणाय वक्ष्यामि हितकाम्यया ॥ १ ॥</p>
<p>देहात्मप्रविवेकोऽत्र दुःखं देहात्मदर्शनात् ।<br>
मूढानामङ्गनासङ्गान्मोहवृद्धिश्च वर्ण्यते ॥</p>
<p>इत्थं श्रीरामे सम्यक्प्रबुद्धेऽप्यन्येषां श्रोतॄणां तथैव प्रबोधजननाय<br>
प्रवर्तमानो भगवान्वसिष्ठो वक्ष्यमाणदेहात्मविवेकादिश्रवणे<br>
राममप्यनुकूलयन्नाह-भूय एवेत्यादिना । प्रीयमाणाय<br>
उपदेशतात्पर्यगोचरनिरतिशयानन्दात्मानुभवलक्षणप्रीतिभाजनाय ते<br>
सर्वजनहितकाम्यया यद्वक्ष्यामि तच्छृण्वित्यर्थः ॥ १ ॥</p>
<p>भेदमभ्युपगम्यापि शृणु बुद्धिविवृद्धये ।<br>
भवेदल्पप्रबुद्धानामपि नो दुःखिता यथा ॥ २ ॥</p>
<p>ननु श्रोतृश्रावयितृश्रोतव्यादिभेदानां बाधितत्वात्कथं मे श्रवणे<br>
प्रवृत्तिः किंवा तत्फलं तत्राह-भेदमिति । बाधितानुवृत्त्या<br>
भेदाभ्युपगमेन श्रवणे प्रवृत्तिसिद्धिस्तव<br>
बोधाभिवृद्धिरल्पप्रबुद्धोद्धारश्च तत्फलमित्यर्थः ॥ २ ॥</p>
<p>यस्याज्ञानात्मनोऽज्ञस्य देह एवात्मभावना ।<br>
उदितेति रुषैवाक्षरिपवोऽभिभवन्ति तम् ॥ ३ ॥</p>
<p>तत्रादौ श्रोतॄणामिन्द्रियजयासामर्थ्यात्तैराकृष्यमाणस्य मनसः पूर्णात्मनि<br>
प्रतिष्ठा कथं स्यादिति जिज्ञासां लिङ्गैरुपलक्ष्य यस्त्वविज्ञानवान्भवत्ययुक्तेन<br>
मनसा सदा । तस्येन्द्रियाण्यवश्यानि दुष्टाश्वा इव सारथेः । यस्तु विज्ञानवान्भवति<br>
युक्तेन मनसा सदा । तस्येन्द्रियाणि वश्यानि सदश्वा इव सारथेः इति<br>
श्रुतिद्वयोक्तदिशैव तां क्रमेण परिहरति-यस्येति द्वाभ्याम् ।<br>
इत्येतस्मादेवासदात्मभावेनापराधादतिरुषा अक्षाणि रिपवः शत्रवो भूत्वा<br>
तमज्ञमभिभवन्ति पराभावयन्ति ॥ ३ ॥</p>
<p>यस्य ज्ञानात्मनो ज्ञम्य सत्येवात्मनि संस्थितिः ।<br>
सन्तुष्ट्यैवाक्षसुहृदो न घ्नन्ति तमनिन्दितम् ॥ ४ ॥</p>
<p>सन्तुष्ट्या सत्यात्मदर्शनोपकारजनितसन्तोषेणेव अक्षाणि सुहृदो मित्राणि भूत्वा<br>
न घ्नन्ति किन्तु ज्ञानाभिवृद्ध्यनुकूलाचरणेन पालयन्तीत्यर्थः ॥ ४ ॥</p>
<p>पदार्थे स्फुरतो यस्य न स्तुतिर्निन्दनादृते ।<br>
स देहं देहदुःखार्थमादत्ते [दुःखार्त इत्युभयत्र पाठः ।] केन<br>
हेतुना ॥ ५ ॥</p>
<p>स्फुरतो व्यवहरतो यस्य पुंसो भोग्यपदार्थे सदैव दोषदर्शनान्निन्दनादृते<br>
कुत्सनं विना स्तुतिः प्रशस्तताबुद्धिर्न भवत्येव स<br>
पुमान्देहसम्बन्धिदुःखार्थं [दुःखार्तं इत्युभयत्र पाठः ।] देहं<br>
केन हेतुना आत्मतया आदत्ते । तत्र हेतुर्नास्तीत्यर्थः ॥ ५ ॥</p>
<p>नात्मा शरीरसम्बन्धी शरीरमपि नात्मनि ।<br>
मिथो विलक्षणावेतौ प्रकाशतमसी यथा ॥ ६ ॥</p>
<p>इदानीं देहात्मैक्यभ्रमवारणाय युक्तीः प्रस्तौति-नात्मेत्यादिना ।<br>
जडचित्त्वाभ्यां विरुद्धयोर्देहात्मनोराधाराधेयभावादिसम्बन्धोऽपि<br>
दुर्लभस्तादात्म्यं तु दूरे निरस्तमित्याशयः ॥ ६ ॥</p>
<p>सर्वैर्भावविकारैस्तु नित्योन्मुक्तस्त्वलेपकः ।<br>
नात्मास्तमेति भगवान्न चोदेति सदोदितः ॥ ७ ॥</p>
<p>एवं निर्विकारत्वसविकारत्वादिकृतविरोधादपि न तत्प्रसक्तिरित्याह-सर्वैरिति ॥ ७ ॥</p>
<p>जडस्याज्ञस्य तुच्छस्य कृतघ्नस्य विनाशिनः ।<br>
शरीरकोपलस्यास्य यद्भवत्यस्तु तत्तथा ॥ ८ ॥</p>
<p>आत्माधीनं स्वप्रथोपकारं प्राप्यात्मन एव दुःखभोजकत्वात्कृतघ्नस्य ॥ ८ ॥</p>
<p>आदत्ते तत्कथं नित्यं चिन्मयत्वं सदोदितम् ।<br>
ययोरेकपरिज्ञाने जडतैवाऽपरस्थिता ॥ ९ ॥</p>
<p>ननु चिन्मयत्वमपि देहस्यैव धर्मोऽस्तु तथा च न कोऽपि विरोध इत्याशङ्क्याह##-<br>
शक्यं तत्परिचये च जडतैव अपरस्य देहस्य स्थितेति तत्स्वभावविरुद्धं<br>
चिन्मयत्वं कथमादत्ते इत्यर्थः ॥ ९ ॥</p>
<p>तयोः कीदृग्विधा भूता समानसुखदुःखता ।<br>
यौ समौ समधर्माणौ न कदाचन तौ कथम् ॥ १० ॥</p>
<p>नन्वात्मनो मानसदुःखभोगेन देहे कार्श्यं जायमानं दृश्यते देहे च<br>
ताडनादिना आत्मनो दुःखभोग इति तयोः समानसुखदुःखतादर्शनात्तादात्म्यं<br>
किं न स्यात्तत्राह-तयोरिति । यौ आत्मदेहौ वह्न्ययः पिण्डाविव समौ अविविक्तौ<br>
परस्परधर्मविनिमयात्समधर्माणौ भासेते विविक्तौ तु तौ न कदाचन तथा<br>
भासेते तयोः कीदृग्विधा कथं च समानसुखदुःखता भूता परमार्थसत्या<br>
वक्तुं शक्येत्यर्थः ॥ १० ॥</p>
<p>यावप्यसक्तावन्योन्यं मिथः सन्नमितौ [सगमितौ इति पाठः ।] कथम्<br>
।<br>
कथं स्थूलोऽणुरूपः स्यादणुः स्थूलः कथं भवेत् ॥ ११ ॥</p>
<p>किं च असङ्गेन परमसूक्ष्मेण आत्मना स्थूलस्य देहस्य सङ्गम एव दुर्लभो दूरे<br>
ऐक्यमित्याह-यावपीति ॥ ११ ॥</p>
<p>एकोदये द्वितीयस्य न सत्ता दिनरात्रयोः ।<br>
ज्ञानं नाज्ञानतामेति च्छाया नायाति तापताम् ॥ १२ ॥</p>
<p>परस्परोपघातिस्वभावत्वादपि नैक्यप्रसक्तिरित्याह-एकेति ॥ १२ ॥</p>
<p>सद्ब्रह्म नासद्भवति विचित्रास्वपि दृष्टिषु ।<br>
मनागपि न संश्लेषः सर्वगस्यापि देहिनः ॥ १३ ॥</p>
<p>सद्ब्रह्म असद्देहादिरूपं न भवति । सतश्च देहिनो देहाधिष्ठानप्रतीचः<br>
स्वाध्यस्तेन देहादिना मनागपि न संश्लेषः ॥ १३ ॥</p>
<p>देहेन देहगस्यापि [देद्दिनः क्वापि इति पाठः ।] कमलस्येव वारिणा ।<br>
मनागपि न संश्लेषो ब्रह्मणो देहसत्तया [एतदग्रे जगत्यात्मनिकः<br>
किञ्चिन्नात्ततो देहकस्य च । तदा तच्च मुधैवैष सुखदुःखक्रमः कुतः ॥ इति<br>
प्रक्षिप्तः श्लोको मुद्रितपुस्तके लभ्यते ।] ॥ १४ ॥</p>
<p>उक्तमेव दृष्टान्तोपदर्शनाय पुनराह-देहेनेति । कुतो न संश्लेषस्तत्राह##-<br>
भगवत्पादैः यत्र हि यदध्यासस्तत्कृतेन गुणेन दोषेण वा अणुमात्रेणापि स न<br>
सम्बध्यते इति ॥ १४ ॥</p>
<p>तद्गतस्याप्यतद्वृत्तेरम्बरस्येव वायुतः ।<br>
जरा मरणमापच्च सुखदुःखे भवाभवौ ॥ १५ ॥</p>
<p>अतद्वृत्तेः अलेपकत्वात्तद्विलक्षणस्वभावस्याम्बरस्य वायुतो यथा<br>
शोषकम्परजोलेपादयो दोषा न सन्ति तद्वद्देहादित आत्मनो जरादयो मनागपि न<br>
सन्तीत्यर्थः ॥ १५ ॥</p>
<p>मनागपि न सन्तीह तस्मात्त्वं निर्वृतो भव ।<br>
स्थितो देहतयाप्युच्चैः पातोत्पातमयो [महाभ्रमः इति पाठः ।]<br>
भ्रमः ॥ १६ ॥</p>
<p>देहतया देहात्मदृष्ट्या स्थितोऽपि मरणजन्मादिभ्रमो ब्रह्मात्मदृष्ट्या<br>
ब्रह्मणि अप्सु वीचिचय इव भ्रह्ममात्रो दृश्यत इत्यर्थः ॥ १६ ॥</p>
<p>दृश्यते केवलं ब्रह्मण्यप्सु वीचिचयो यथा ।<br>
आत्मसत्तोपजीवित्वादात्मानुभवतीह हि ॥ १७ ॥</p>
<p>देहयन्त्रं [इदमर्ध पूर्वान्वयि ।] पयःसत्तामात्रादूर्मिमिव स्थितम् ।<br>
आधारस्पन्दनेनाङ्ग यथा क्षोभो न वा भवः ॥ १८ ॥</p>
<p>यथा पयः स्वसत्तयैव स्थितमूर्मित्वमनुभवतीव तद्वत् । यथा प्रतिबिम्बस्य<br>
आधारस्पन्दनेन हेतुना क्षोभे सति सूर्यादेर्मनागपि क्षोभो नास्ति तथा देहेन<br>
चिदाभासक्षोभेऽपि देहिनो देहसाक्षिण इत्यर्थः ॥ १८ ॥</p>
<p>सूर्यादेः प्रतिबिम्बस्य तथा देहेन देहिनः ।<br>
सम्यग्दृष्टे यथाभूते वस्तुन्येवाभिजायते ॥ १९ ॥</p>
<p>सम्यग्दृष्टे तु वस्तुन्येव स्थितिरभिजायते । देहमयोऽज्ञानविभ्रमश्च लयमेति ॥ १९<br>
॥</p>
<p>स्थितिर्देहमयो ज्ञानविभ्रमो लयमेति च ।<br>
देहदेहवतोर्ज्ञानाद्यथाभूतार्थयोः स्थितिः ॥ २० ॥</p>
<p>यथाभूतार्थयोर्विमर्शे<br>
निष्कृष्टपरमार्थस्वभावयोर्देहतत्साक्षिणोर्ज्ञानाद्देहस्यासत्तात्मिका<br>
तत्साक्षिणश्च सत्तात्मिका स्थितिरुदेति प्रकटीभवति ॥ २० ॥</p>
<p>सत्तासत्तात्मिकोद्धेति दीपाद्दीपपदार्थयोः ।<br>
असम्यग्दर्शिनो [असम्यग्ज्ञानिन इति पाठः ।] देहस्यावर्तपरिवर्तनैः ॥<br>
२१ ॥</p>
<p>द्रीपेनाद्यते प्रस्यत इति दीपात् तमः प्रदीपश्च तादृशयोः । परस्परोत्थिति<br>
स्वभावपदार्थभूतयोरित्यर्थः । इदानीमज्ञस्य जगद्दर्शनप्रकारं निन्दितुं<br>
प्रपञ्चयति-असम्यग्दर्शिन इत्यादिना ॥ २१ ॥</p>
<p>अन्तःशून्याः स्फुरन्तीह ते मोहार्जुनपादपाः ।<br>
अपर्यालोचितात्मार्था अपरामृष्टसंविदः ॥ २२ ॥</p>
<p>स्पन्दन्ते चेतितोन्मुक्तास्तृणवन्मूढबुद्धयः ।<br>
अनास्वादितचित्तत्वाज्जडाः सर्वे खघ्रायुभिः ॥ २३ ॥</p>
<p>चेतिता चेतनया तयोन्मुक्ताः । भावे घञन्ताच्चितेर्मत्वर्थे इनिस्ततस्तल् ।<br>
नह्यचेतनदेहात्मभूताश्चेतना इति वक्तुं योग्या इति भावः । यदि ते अचेतनास्तर्हि<br>
कथं वदन्ति तृणकाष्ठाहरणादिना व्यवहरन्ति च तत्राह-अनास्वादितेत्यादिना ।<br>
ते सर्वे जडा अपि खैर्मुखनासिकादिच्छिद्रैस्तत्सञ्चारिभिर्वायुभिश्च यत्र यत्र<br>
प्रदेशे कीचकवदुदितेन नोदनेन आक्रान्तास्तत्र रटन्ति प्रस्फुरन्ति सञ्चरन्ति चेति<br>
परेणान्वयः ॥ २३ ॥</p>
<p>यत्र तत्रोदिताक्रान्ता रटन्ति प्रस्फुरन्ति च ।<br>
तृणकाष्ठादिकं सर्वमाहरन्ति त्यजन्ति च ॥ २४ ॥</p>
<p>सशब्दस्पर्शरूपाढ्यास्तरङ्गतरलाङ्गकाः ।<br>
जडाः सन्तः स्फुरद्रूपा भृशं स्फाररसासवाः ॥ २५ ॥</p>
<p>शब्दस्पर्शसहितरूपादिविषयलाभेनैव आढ्याः कृतार्थमन्याः । स्फारो रसो<br>
भोगाभिनिवेश एव आसवमिवोन्मादको येषाम् ॥ २५ ॥</p>
<p>सविहारागमापाया महौघा इव दुर्धियः ।<br>
सर्वेषामेव चैतेषां स्थितैवैषा पिदव्यया ॥ २६ ॥</p>
<p>यथा नाद्यादिमहौघा अचेतना अपि विहारागमापायादिचेष्टासहितास्तद्वद्दुर्धियोऽपि<br>
किमेषामात्मचिन्नास्त्येव न किन्तु विद्यमानाप्यबोधाद्व्यर्थाऽसम्पन्नेत्याह##-</p>
<p>किन्त्वबोधवशादस्याः परां कृपणतां गता ।<br>
श्वाससन्ततयो ह्यज्ञाल्लोहकारदृतेर्यथा ॥ २७ ॥</p>
<p>अज्ञान्मूर्खात् । निःसरन्त्य इति शेषः ॥ २७ ॥</p>
<p>स्पन्दमात्रार्थमेवाशु दृश्यन्ते नार्थकारिणाः ।<br>
तर्जनं गर्जनं मूढाद्धनुर्दण्डगुणादिव ॥ २८ ॥</p>
<p>जठराग्निस्पन्दमात्रार्थम् । एवं मूढान्निष्पद्यमानं परतर्जनं गर्जनं च न<br>
चेतनतालिङ्गं मरणाद्यनर्थमात्रहेतुत्वाद्धनुर्गुणविस्फारवदित्याह##-</p>
<p>श्रूयते मरणायैव चिद्बोधपरिवर्जितम् ।<br>
फलभोगोऽपि यो मूढात्तदरण्यतरोरिव ॥ २९ ॥</p>
<p>फलभोगः फललाभः ॥ २९ ॥</p>
<p>तस्मिन्विश्रमणं यत्तच्छिलाफलहके यथा ।<br>
तेन यत्सङ्गमः स स्यात्स्थाणुना भुवि जङ्गले ॥ ३० ॥</p>
<p>शिलाफलहके तप्तशिलाफलके यथा तथा । स्थाणुना छिन्नतरुमूलेन ॥ ३० ॥</p>
<p>तदर्थं यत्कृतं किञ्चित्तद्व्योम लकुटैर्हतम् ।<br>
तस्मिन्यदधमे दत्तं तत्त्यक्तं किं न कर्दमे ॥ ३१ ॥</p>
<p>कृतमुपकृतं स्वेन तत् । लकुटैर्दण्डैः । हतं ताडितम् ॥ ३१ ॥</p>
<p>तेन सार्धं कथा यत्तत्कौलेयाह्वानमम्बरे ।<br>
अज्ञानमापदां निष्ठा का हि नापदजानतः ॥ ३२ ॥</p>
<p>कौलेयः श्वा । कुलकुक्षीत्यादिना विहितस्य ढकञः कलोपश्छान्दसः ।<br>
इदमज्ञनिन्दनमज्ञानस्य हेयताप्रदर्शनार्थं दयया न त्वज्ञेषु<br>
द्वेषादित्याशयेनाह-अज्ञानमिति ॥ ३२ ॥</p>
<p>इयं संसारसरणिर्वहत्यज्ञ प्रमादत्तः ।<br>
अज्ञस्योग्राणि दुःखानि सुखान्यपि दृढानि च ॥ ३३ ॥</p>
<p>पुनःपुनर्निवर्तन्ते युगं प्रत्यचला इव ।<br>
शरीरधनदारादावास्थां समनुबध्नतः ॥ ३४ ॥</p>
<p>युगं युगोपलक्षितं लाङ्गलं रथं वा प्रति अचला इव दृढानि दुरुल्लङ्घनानि<br>
च ॥ ३४ ॥</p>
<p>इदं [इदं तु दुःखं इति पाठः ।] दुर्दुःखमज्ञस्य न कदाचन<br>
शाम्यति ।<br>
अनात्मनि शठे देहे आत्मभावमुपेयुषि ॥ ३५ ॥</p>
<p>असद्बोधमयी माया कथं नामानि नश्यति ।<br>
दुर्भावस्वञ्चितधियो वस्तुन्यन्धस्य दुर्मतेः ॥ ३६ ॥</p>
<p>दुष्टैर्भावैः सुष्नुः अञ्चिता व्याप्ता धीर्यस्य ॥ ३६ ॥</p>
<p>अवस्तुनि सनेत्रस्य लुठतश्च पदे पदे ।<br>
विषमुत्पद्यते चन्द्रादामोदः कुसुमादिव ॥ ३७ ॥</p>
<p>अवस्तुन्यसद्वस्तुनि सनेत्रस्य पश्यत इति यावत् ॥ ३७ ॥</p>
<p>कण्टकश्चैति पयसो दूर्वाङ्कुर इव स्थलात् ।<br>
देहशाल्मलिभोगिन्यो मनोमातङ्गशृङ्खलाः ॥ ३८ ॥</p>
<p>पयसः क्षीरात्कण्टकश्च एति आगच्छति । उत्पद्यत इति यावत् । देहलक्षणस्य शाल्मलेः<br>
कोटरे निवसन्त्यो भोगिन्यः सर्पिणीभूता आशाः प्रसूयन्ते रागलोभदैन्यादिसर्पान् ।<br>
अथवा मनोगातङ्गस्य शृङ्खलाभूता आशा दुःखानि प्रसूयन्ते इति<br>
आन्तरबाह्यविषयभेदेनाशाभेदं प्रकल्प्य रूपकद्वयं योज्यम् ॥ ३८ ॥</p>
<p>अज्ञस्याशाः प्रसूयन्ते सुकृष्टादिव शालयः ।<br>
नरकश्रीरिहाज्ञानं कुष्कृतव्यालवेष्टितम् ॥ ३९ ॥</p>
<p>सुकृष्टात्क्षेत्रात् । न विद्यते ज्ञानं यस्य सः अज्ञानस्तं नरकश्रीः परिपालयति<br>
प्रतीक्षते ॥ ३९ ॥</p>
<p>परिपालयति प्रीता मयूरी वारिदं यथा ।<br>
नेत्रलोलालिनीलोला स्फुरिताधरपल्लवा ॥ ४० ॥</p>
<p>मूर्खार्थमेव विकसत्यङ्गना विषवल्लरी ।<br>
अज्ञस्य हृदि सद्भूमावेव [सद्भूमाविव पेलवपल्लवः इति पाठः ।]<br>
पेलवपल्लवा ॥ ४१ ॥</p>
<p>हृदि मनोलक्षणायां सद्भूमौ ॥ ४१ ॥</p>
<p>विद्यते पतगच्छायो रागविद्रुमदुर्द्रुमः ।<br>
तरुच्छदलसद्धूमः शस्त्रजालरदोल्मुकः ॥ ४२ ॥</p>
<p>तरुच्छदः पल्लवस्तत्स्थानापन्नयोः स्फुरदोष्ठयोर्लसन्तो निश्वासधूमा यस्य ।<br>
शस्त्रजालमिव कटकटायमाना रदा दन्ता एवोल्मुका यस्य । द्वेष एव दावाग्निर्यस्य ।<br>
हृन्मनस्तल्लक्षणे मरौ निर्जलारण्ये ज्वलति भस्मीभवतीव ॥ ४२ ॥</p>
<p>ज्वलति द्वेषदावाग्निर्हृन्मरौ कायतापदः ।<br>
अज्ञमात्सर्यमनसि परापवदनच्छदा ॥ ४३ ॥</p>
<p>मात्सर्यजलपूर्णे मनसि मानसे । मात्सर्यमानसेऽज्ञस्येति पाठः साधुः ॥ ४३ ॥</p>
<p>ईर्ष्याकमलिनी चिन्ताषट्पदा विलसत्यलम् ।<br>
प्रतिजन्मप्रमृष्टोग्रदुःखकल्लोलविभ्रमम् ॥ ४४ ॥</p>
<p>प्रमृष्टा नानाप्रतीकारोपायवेलोपसर्पणेन मार्जिता उग्रदुःखकल्लोलविभ्रमा यत्र<br>
तं जडमज्ञं जलमयं समुद्रं च मरणलक्षणो वाडवो वडवानलः ॥ ४४ ॥</p>
<p>जडमेव समभ्येति पुनर्मरणवाडवः ।<br>
जन्म बाल्यं व्रजत्येतद्यौवनं युवता जराम् ॥ ४५ ॥</p>
<p>जन्मादीनामुत्तरोत्तरमनर्थप्रापकत्वमेवेत्याह-जन्मेत् ॥ ४५ ॥</p>
<p>जरा मरणमभ्येति मूढस्यैव पुनः पुनः ।<br>
जगज्जीर्णारघट्टेऽस्मिन्नज्ज्वा संसृतिरूपया ॥ ४६ ॥</p>
<p>आरघट्टे यन्त्रे घटीयन्त्रे ॥ ४६ ॥</p>
<p>मज्जनोन्मज्जनैरज्ञो यन्त्रे कलशतां गतः ।<br>
यदेव गोष्पदापूरं ज्ञधियः पेलवं जगत् ॥ ४७ ॥</p>
<p>गोष्पदमापूरयतीति गोष्पदापूरम् । अल्पजलप्रायमित्यर्थः ॥ ४७ ॥</p>
<p>तदेवापारपर्यन्तमगाधममहात्मनः ।<br>
धियोऽदृश इवाज्ञस्य दीर्घं जठरकोटरात् ॥ ४८ ॥</p>
<p>अमहात्मनः परिच्छिन्न देहात्मदर्शिनः अपारपर्यन्तमगाधं च भवति । अतः<br>
अदृशः अन्धस्येव अज्ञस्य धियो<br>
जठरकोटरादुदरभरणासक्तिबन्धनवशादपरं दीर्घं संसाराब्धिपारं न<br>
प्रयान्तीत्यन्वयः ॥ ४८ ॥</p>
<p>न प्रयान्त्यपरं पारं विहङ्ग्यः पञ्जरादिव ।<br>
भावमात्रपरावृत्तवासनाभारनाभयः ॥ ४९ ॥</p>
<p>कुतो न प्रयान्ति तत्राह-भावेत्यादिना । पराश्चि खानि<br>
व्यतृणत्स्वयम्भूस्तस्मात्पराङ् पश्यति नान्तरात्मन् इति श्रुतेर्बाह्येषु<br>
विषयमात्रेषु परावृत्तवासनाभाराक्रान्तहृदयनाभयः सत्यो विषयपङ्केषु<br>
मग्ना जन्मचक्रस्य नेमयो नेमिस्थानीयेन्द्रियगणा उद्धृत्य स्पष्टीकर्तुं<br>
शोधयितुं न शक्यन्ते ॥ ४९ ॥</p>
<p>स्पष्टीकर्तुं न शक्यन्ते जन्मचक्रस्य नेमयः ।<br>
अज्ञेनेन्द्रियगृध्रार्थं [अज्ञानेन्द्रिय इति पाठः ।]<br>
रागान्मृगयुणा तनुः ॥ ५० ॥</p>
<p>गृध्रपदेन मृगयोपयोगिनः श्येना ग्राह्याः । तनुः स्वदेहपरम्परा ।<br>
दूराद्दूरदेशकालयोरपि सर्वदा सर्वत्रेति यावत् । रागान्मृगयाव्यसनात् ॥ ५० ॥</p>
<p>संसारारण्य आस्तीर्णा दूरादामिषपिण्डवत् ।<br>
भूतशैलमयी दृष्टिर्मृन्मांसलवमात्रिका ॥ ५१ ॥</p>
<p>आमिषपिण्डवदिति वतिप्रयोगो भ्रान्तिदृशा भेदाभावे<br>
सादृश्याभावादित्याशयेनाह-भूतेति । भूतमयी मनुष्यपश्वादिप्राणिप्रचुरा<br>
हिमवान्विन्ध्यो मलय इत्यादिशैलप्रचुरा च दृष्टिर्वस्तुतो मांसलवमात्रिका<br>
मृल्लवमात्रिका चेति विभज्य व्युत्क्रमेण सम्बन्धः । मोहात्तत्त्वापर्यालोचनादेव<br>
गौरश्वः पुरुषो माता भ्राता हिमवान्मलय इत्यादिकल्पनया संलक्ष्यते इत्यर्थः ॥<br>
५१ ॥</p>
<p>मोहात्संलक्ष्यते चित्रपदार्थानन्तरञ्जनः ।<br>
जयत्यनल्पसङ्कल्पकल्पनाकल्पपादपः ॥ ५२ ॥</p>
<p>अतएव चित्रैः पदैरर्थैश्च अनन्तानि रञ्जनानि यस्य<br>
तथाविधोऽनल्पसङ्कल्पकलनालक्षणः कल्पपादपो जयति । अत्यन्तासद्भिरपि पदार्थैः<br>
सर्वकामपूरणसमर्थत्वात्सर्वोत्कर्षेण वर्तत इत्यर्थः ॥ ५२ ॥</p>
<p>अज्ञानात्प्रसृता यस्माज्जगत्पर्णपरम्पराः ।<br>
यस्मिंस्तिष्ठन्ति राजन्ते विशन्ति विलसन्ति च ॥ ५३ ॥</p>
<p>इदानीं तादृशकल्पवृक्षकोटिव्याप्तं संसारवनखण्डं वर्णयति##-</p>
<p>विचित्ररचनोपेता भूरिभोगिविहङ्गमाः ।<br>
यत्र जन्मानि पर्णानि कर्मजालं च कोरकम् ॥ ५४ ॥</p>
<p>पर्णानि पल्लवाः । कोरकं कलिका । छान्दसी क्लीबता ॥ ५४ ॥</p>
<p>फलानि पुण्यपापानि मञ्जर्यो विभवश्रियः ।<br>
अज्ञानेन्दूदये नैता योषिदोषधयः स्फुटम् ॥ ५५ ॥</p>
<p>योषिल्लक्षणा ओषधयो लता अस्मिन्वर्णितलक्षणे संसारवनखण्डे । परां<br>
शोभामुपागताः ॥ ५५ ॥</p>
<p>संसारवनखण्डेऽस्मिन्परां शोभामुपागताः ।<br>
जन्मजालकलापूर्णस्तमःकालकृतोदयः ॥ ५६ ॥</p>
<p>अज्ञानस्येन्दुत्वमुक्तमुपपादयति-जन्मेति । तमःकाले विवेकसूर्यास्तमयकाले ।<br>
शून्ये निष्प्रपञ्चे ब्रह्मणि नभसि च उदितात्मा प्रकाशमानः । दोषाया<br>
रत्रेर्दोषाणां चेशः ॥ ५६ ॥</p>
<p>शून्योदितात्मा दोषेशो जयत्यज्ञानचन्द्रमाः ।<br>
अज्ञानेन्दोः प्रसादेन वासनामृतशालिना ॥ ५७ ॥</p>
<p>तर्पिताशाचकोरेण चित्तरत्नरसैषिणा ।<br>
राजहंसविलासिन्यः प्रालेयशिशिराङ्गिकाः ॥ ५८ ॥</p>
<p>तर्पिताः पोषिता आशालक्षणाश्चकोरा येन । चित्तलक्षणं यद्रत्नं द्युमणिस्तदीयो रसो<br>
विषयास्वादनामृतं तदेषिणा । सूर्यमण्डलान्तर्गतेनैवामृतेन शुक्लपक्षे<br>
चन्द्रपूर्तेरिति भावः ॥ ५८ ॥</p>
<p>भान्ति कान्ताकुमुद्वत्यो लोललोचनषट्पदाः ।<br>
धम्मिल्लतिमिरोल्लासा लसत्पाण्डुपयोधराः ॥ ५९ ॥</p>
<p>रामारजन्यो राजन्ते तन्मौर्ख्येण विजृम्भितम् ॥ ६० ॥</p>
<p>रामालक्षणारजन्यो रात्रयो यद्राजन्ते तद्द्रष्टॄणां मौर्ख्येणैव विजृम्भितम् ।<br>
तच्छोभाकारेण परिणतं न तत्र शोभनं किञ्चिद्वस्तुतोऽस्तीति भावः ॥ ६० ॥</p>
<p>आपातमात्रमधुरत्वमनर्थसत्त्वमाद्यन्तवत्त्वमखिलस्थितिभङ्गुरत्वम् ।<br>
अज्ञानशाखिन इति प्रसृतानि राम नानाकृतीनि विपुलानि फलानि तानि ॥ ६१ ॥</p>
<p>अज्ञानमेव सर्वानर्थहेतुरिति दर्शयन्नुपसंहरति-आपातेति । हे राम<br>
यद्विषयेषु प्रसिद्धमापातमात्रमधुरत्वमनर्थपर्यवसानत्वमाद्यन्तवत्त्वं<br>
देशतः परिच्छिन्नत्वमखिलस्थितिषु भङ्गुरत्वं नश्वरत्वं च<br>
तत्सर्वमज्ञानलक्षणस्य शाखिनो वृक्षस्य इति एवंविधानि नानाकृतीनि फलानि<br>
बीजाङ्कुरपरम्परया जगदाकारेण प्रसृतानि । तस्मादज्ञानमेव<br>
तन्मूलमुच्छेद्यमिति भावः ॥ ६१ ॥</p>
<p>इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु<br>
निर्वाणप्रकरणे पू० मोहमाहात्म्यं नाम षष्ठः सर्गः ॥ ६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मोहमाहात्म्यं नाम षष्ठः सर्गः ॥ ६ ॥</p>
<h1 id="००७">००७</h1>
<p>सप्तमः सर्गः ७</p>
<p>श्रीवसिष्ठ उवाच ।</p>
<p>यन्मुक्तावलिता रत्नभूषिता भान्ति योषितः ।<br>
मदेन्दावुदिते क्षुब्धकामक्षीरार्णवोर्मयः ॥ १ ॥</p>
<p>कामादिभिरनर्थादिष्वर्थता रम्यतावहाः ।<br>
विस्तरेणात्र वर्ण्यन्ते अज्ञानस्य विभूतयः ॥</p>
<p>तत्र सर्वविवेकापहारिण्यः सद्योनर्थगर्तपातिन्यः प्रस्तुताः स्त्रिय एवाज्ञानस्य<br>
कामस्य च महाविभूतय इत्याशयेन ता एव प्रथमं वर्णयति-यदित्यादिना । अस्य<br>
यच्छब्दस्य सर्वेषु श्लोकेषु प्रतिवाक्यं सम्बध्यमानस्य<br>
सप्तषष्ठितमसर्गोपान्त्यश्लोकार्धे तदज्ञानविजृम्भितमित्यत्र सम्बन्धः ।<br>
मदलक्षणे इन्दौ उदिते सति योषितः क्षुब्धस्य कामक्षीरार्णवस्योर्मय इव यद्भान्ति<br>
तदज्ञानस्य विजृम्भितं विभूतिरिति प्रतिवाक्यं योज्यम् ॥ १ ॥</p>
<p>सौवर्णाम्भोजकोशस्थलोलालिपटलश्रियम् ।<br>
धारयन्ति दृशः स्त्रीणां कपोलतलदोलिताः ॥ २ ॥</p>
<p>यद्धारयन्ति तदप्यज्ञानविजृम्भितम् ॥ २ ॥</p>
<p>उद्यानवनखण्डेषु भूमौ कृतमदा मधौ ।<br>
हृद्याः सुमनसो भान्ति दासा इव मनोभुवः ॥ ३ ॥</p>
<p>मधौ वसन्ते वनखण्डेषु तरुषु भूमौ च मनोभुवो दासा आज्ञाप्या इव<br>
कृतमदाः कामिनां जनितोन्मादाः ॥ ३ ॥</p>
<p>क्रव्यादगृध्रगोमायुकौलेयकवलाङ्गिकाः ।<br>
स्त्रियः समुपमीयन्ते चन्द्रचन्दनपङ्कजैः ॥ ४ ॥</p>
<p>क्रव्यादाः क्रव्यमात्राहारा व्याघ्रादयः । गृध्रगोमाय्वादयस्तु लाभे<br>
अन्नाद्यप्यश्नन्तीति पुनर्ग्रहणम् ॥ ४ ॥</p>
<p>सौवर्णकलशाम्भोजकलिकामातुलुङ्गवत् ।<br>
दृश्यते स्त्रीस्तनश्रेणी रक्तपूतिसुगन्धिका ॥ ५ ॥</p>
<p>रक्तपूतिगन्ध एव सुगन्धो यस्यास्तथाविधा स्त्रीणां स्तनश्रेणिः<br>
सौवर्णकलशादिवद्यद्दृश्यते तदज्ञानविजृम्भितम् ॥ ५ ॥</p>
<p>रसायनेन्दुनिस्यन्दमधुबिम्बासवद्रवैः ।<br>
ओष्ठाभिधो मांसलवो लालाक्त उपमीयते ॥ ६ ॥</p>
<p>इन्दुनिस्यन्दोऽमृतम् ॥ ६ ॥</p>
<p>अल्पाल्पाष्ठीवदाकारा भुजाक्रूरास्थिशङ्कवः ।<br>
महाबाहुलताशब्दैर्वर्ण्यन्ते कविभिः शुभैः ॥ ७ ॥</p>
<p>प्रत्येकं विभज्य दर्शने अल्पाल्पा अष्ठीवन्तः पर्वाणि तदाकाराश्च<br>
भुजाशब्दवाच्याः क्रूरा अस्थिशङ्कवः ॥ ७ ॥</p>
<p>कदलीस्तम्भसम्भारसुन्दरीभिस्तथा [तदूरुभिस्तथा भृता इति पाठः ।<br>
] भृता ।<br>
कुचशोभोचितानन्दा तोरणालिर्विराजते ॥ ८ ॥</p>
<p>तथा कदलीस्तम्भावेव सम्भार उरुसामग्री यासां तथाविधाभिः सुन्दरीभिर्मृता<br>
कुचकलशशोभाया उचितो द्रष्टृनेत्रानन्दो यस्याः सकाशात्तथाविधा<br>
तोरणालिर्मन्मथागारतोरणस्रग्भूता काञ्ची यद्विराजते तदप्यज्ञानविजृम्भितमिति<br>
प्राग्वत् ॥ ८ ॥</p>
<p>आपातमन्दमधुरा मध्ये द्वन्द्वानुबन्धिनी ।<br>
शीघ्रावसानविरला लक्ष्मीरप्यभिवाञ्छ्यते ॥ ९ ॥</p>
<p>आपाते आरम्भे मन्दानां मधुरा आपाततोऽल्पमधुरा वा । मध्ये व्ययकाले<br>
रागद्वेषादिद्वन्द्वानुपातिनी । शीघ्रमवसानं क्षयो यस्याः । कतिपयजनेषु<br>
दृश्यत्वाद्विरला ईदृशी लक्ष्मीरपि यदभिवाञ्छ्यते तदिति प्राग्वत् ॥ ९ ॥</p>
<p>समुपैति मतिर्दुःखं सुखं च शतशाखताम् ।<br>
दुःखशाखास्तु जायन्ते नानाकर्मफलाः श्रियः ॥ १० ॥</p>
<p>यन्मतिर्दुःखं समुपैति यच्च सुखं शतशाखतां समुपैति यच्च<br>
नानाकर्मफलाः श्रियो दुःखान्येव शाखा यासां तथाविधा जायन्ते तदपीति<br>
प्राग्वत् ॥ १० ॥</p>
<p>बद्धजालघनाकाराः कारार्थमिव रज्जवः ।<br>
दच्छदः सदृशा वाचः प्रतानगहने स्थिताः ॥ ११ ॥</p>
<p>श्रीणामज्ञानविजृम्भितत्वे तत्फलककाम्यकर्मसु प्रवर्तकानां<br>
कर्मकाण्डवचसां सुतरां तथात्वमित्याशयेनाह-वद्धेति । प्रतानानि<br>
काम्यकर्मविस्तारास्तल्लक्षणे गहने अरण्ये स्थिता लता इव<br>
बद्धैर्नानाफलकामजालैर्घनाकारा निविडाकारा अतएव देवादिऋणिनां कर्मिणां<br>
कारागृहरक्षणार्था रज्जव इव स्थिताः । दतां दन्तानां छदावोष्ठौ<br>
तत्सदृशाः । रागचापलप्रधाना इति यावत् । ईदृशाः<br>
कर्मकाण्डवाचोऽप्यविद्याविजृम्भितमित्यर्थः । छदशब्दस्य समासे<br>
विभक्तेरलुग्विसर्गश्च च्छान्दसः । इदं च यामिमां पुष्पितां वाचम् इत्यादिना<br>
भगवता गीतासु स्फुटीकृतम् ॥ ११ ॥</p>
<p>सन्तप्त मोहमिहिका कार्यासारविसारिणी ।<br>
यमुना प्रावृषीवैति तिमिरश्यामला चिरम् ॥ १२ ॥</p>
<p>मोहवशात्स्वत एव काम्येषु प्रवृत्तानां पुनः शास्त्रेणापि<br>
प्रवर्तनमन्धोन्मत्तस्य स्वतः कूपे पततो बलात्पातनमिवानुचितमित्याशयेन<br>
मोहात्स्वतःप्रवृत्तिं दर्शयति-सन्ततेति । कार्याणि<br>
प्रवृत्तयस्तल्लक्षणैरासारैर्विसारिणी विस्तीर्णा मोहलक्षणा मिहिका स्वतः श्यामला<br>
प्रावृषि रजसा च कलुषा तत्रापि निशि तिमिरेणात्यन्तश्यामला यमुना यथा एति<br>
प्रवहति तद्वत्स्वत एवैति । पुरुषमन्धीकृत्य विषयेषु प्रवर्तयतीत्यर्थः ॥ १२ ॥</p>
<p>कटूकृतान्तःकरणो नानासुखविशारदः ।<br>
वर्धते हि गतस्नेहं जन्मप्रतिविषारसः ॥ १३ ॥</p>
<p>भोगे प्रवृत्तस्य च विषयेषु पुत्रपौत्रादिषु च रागोऽभिवर्धत इत्याह-कट्विति ।<br>
आपाततो नानासुखविशारदः परिणामे<br>
दुःखपर्यवसानाद्द्वेषमात्सर्यचिन्तादिजननाच्च गतस्नेहं यथा स्यात्तथा<br>
कटूकृतान्तःकरणो जन्मलक्षणायाः प्रतिविषाया विषवल्ल्या रस इव<br>
पल्लवोपचयप्रदो रागो वर्धते ॥ १३ ॥</p>
<p>व्याधूतजर्जराकीर्णजगतापर्णराजयः ।<br>
स्वकर्मपवना वान्ति नानावकररेणवः ॥ १४ ॥</p>
<p>ततश्च क्रमात्पुत्रादीनां मरणे तद्वियोगदुःखपरम्परा भवतीत्याशयेनाह##-<br>
पुत्रादिपरिजनसमूहा एव पर्णराजयो यैस्तथाविधा नानाविधा अवकररेणव इव<br>
विवेकदृष्टिहारिणो विक्षेपभेदा येषु तथाविधाः स्वदुष्कर्मपरिपाकलक्षणाः<br>
पवना वान्ति ॥ १४ ॥</p>
<p>कालः कवलितानन्तजगत्पक्वफलोऽप्ययम् ।<br>
घस्मराचारजठरः कल्पैरपि न तृप्यति ॥ १५ ॥</p>
<p>ततः स्वस्यापि मृत्युरिति सदैवैवं जन्मपरम्परया मृत्युमुखे प्रवेश<br>
इत्याह-काल इति ॥ १५ ॥</p>
<p>मोहमारुतमापीय त्वचा विषमचारिणः ।<br>
स्फुरन्तीहाहयश्चित्राः शीतलाचलदीप्तयः ॥ १६ ॥</p>
<p>एवं परिवर्तमानानज्ञजीवान् अहित्वेनोत्प्रेक्षते-मोहेति । शीतलस्य<br>
त्रिविधतापशून्यस्याचलस्य च ब्रह्मणो दीप्तयः प्रकाशायमाना जीवा इव संसारे<br>
चित्रा अहयः सर्पा एव । तत्कुतः । यत एते मोहलक्षणं मारुतमापीयान्तः पूरयित्वा<br>
स्थिताः पुनर्वियुज्यमानया नानादेहलक्षणया त्वचा चोपलक्षिता विषमचारिणः<br>
कुटिलगतयः स्फुरन्ति । सञ्चलन्तीत्यर्थः ॥ १६ ॥</p>
<p>चिन्तापिशाचोपहता विवेकेन्दूदयं विना ।<br>
तमसेव निरालोका याति यौवनयामिनी ॥ १७ ॥</p>
<p>तैः प्रतिजन्म प्राप्यमाणं यौवनमपि मोक्षसाधनेषु<br>
विवेकवैराग्यश्रवणादिष्वनुपयोजनाद्रुथैवेत्याशयेनाह-चिन्तेति । याति तेषामिति<br>
शेषः ॥ १७ ॥</p>
<p>जिह्वा जर्जरतामेनि प्राकृतानुनयज्वरैः ।<br>
पद्मकोटरकोणस्थमपि सूत्रं हिमैरिव ॥ १८ ॥</p>
<p>एवं तदीयजिह्वादीनामपि वैयर्थ्यानर्थते दर्शयति-जिह्वेत्यादिना । प्राकृतानां<br>
पामराणां स्त्रीपुत्रादीनामनुनयः कोपापनयनं तत्प्रयुक्तैर्ज्वरैः सन्तापैः<br>
जिह्वोपमानत्वोपपत्तये सूत्रपदेन तदृढावष्टब्धमन्तर्दलं लक्ष्यते । उक्तो<br>
न्यायश्चक्षुराद्यङ्गेष्वपि ज्ञेयः ॥ १८ ॥</p>
<p>दुःखशोकमहाष्ठीलः कष्टकण्टकसङ्कटः ।<br>
सहस्रशाखतां याति दारिद्र्यदृढशाल्मलिः ॥ १९ ॥</p>
<p>अष्ठीला ग्रन्थयः ॥ १९ ॥</p>
<p>अन्तःशून्योन्नतिध्वस्तचित्तचैत्यकृतालयः ।<br>
मायाबहुलयामिन्यां लोभोलूको विवल्गति ॥ २० ॥</p>
<p>सत्यवस्त्वनवलम्बनादन्तःशून्यः सकोटरश्च स्वोन्नतिभारेण<br>
भुग्नश्चित्तलक्षणश्चैत्यवृक्षस्तत्र कृतालयः मायालक्षणायां<br>
बहुलयामिन्यां कृष्णपक्षनिशायाम् ॥ २० ॥</p>
<p>पूर्वं गृहीत्वा कर्णाभ्यां स्फुरन्ती परिनिश्चयम् [परितश्च य इति<br>
पाठः ।] ।<br>
जराजर्जरमार्जारी यौवनाखुं निकृन्तति ॥ २१ ॥</p>
<p>पूर्वमारम्भकाले कर्णाभ्यां कर्णसन्निहितकपोलयोर्गृहीत्वा ॥ २१ ॥</p>
<p>निःसारा क्रमशः क्रान्तधराधरसमुन्नतिः ।<br>
डिण्डीरपिण्डिकेवेयं सृष्टिरायाति पुष्टताम् ॥ २२ ॥</p>
<p>अज्ञानादेव पुनः सृष्टिप्रसरं दर्शयति-निःसारेत्यादिना । क्रमशः क्रान्ता<br>
रचयितुमुपक्रान्ता धराधराणां धराधर इव च समुन्नतिर्यया । डिण्डीरस्य<br>
फेनस्य पिण्डिका तादृशी प्रसिद्धा सृष्टिर्जगद्दृष्टिः ॥ २२ ॥</p>
<p>आभासपुष्पधवला जगत्पल्लवशालिनी ।<br>
सत्तालता विकसिता धर्मार्थफलधारिणी ॥ २३ ॥</p>
<p>आभासश्चिदाभासप्रकाशस्तल्लक्षणपुष्पैर्धवला उज्ज्वला सत्ता<br>
व्यावहारिकसत्यतालक्षणा लता ॥ २३ ॥</p>
<p>सुराचलमहास्थूणं चन्द्रसूर्यगवाक्षकम् ।<br>
गगनाच्छादनं चारु ध्रियते त्रिजगद्गृहम् ॥ २४ ॥</p>
<p>सुराचलोपलक्षितपर्वता एव महान्तः स्थूणाः स्तम्भा यस्य । गमनमेवाच्छादनं<br>
च्छदिर्यस्य ॥ २४ ॥</p>
<p>संसारसरसि स्फारे चरन्ति प्राणषट्पदाः ।<br>
शरीरपुष्करेष्वन्तश्चिद्रूपरसपायिनः ॥ २५ ॥</p>
<p>स्फारे विस्तीर्णे संसारसरसि जातेषु शरीरपुष्करेषु अन्तःस्थचिद्रूपरसपानशीलाः<br>
प्राणषट्पदाश्चरन्ति एतस्यैवानन्दस्यान्यानि भूतानि मात्रामुपजीवन्ति आनन्देन<br>
जातानि जीवन्ति इत्यादिश्रुतेरिति भावः ॥ २५ ॥</p>
<p>नभोमार्गमहानीलकुट्टिमैकान्तशालिनी ।<br>
भुवनौदररभ्यान्तः स्फुरत्यादित्यदीपिका ॥ २६ ॥</p>
<p>नभोमार्गलक्षणे महति नीलमणिनिर्मिते कुट्टिमे कृत्रिमभूभागे एकान्तं शालिनी<br>
शोभमाना भुवनोदरे रमणीयतरा आदित्यदीपिका स्फुरति दीप्यते<br>
यत्तदप्यविद्याविजृम्भितमिति सर्वत्र ॥ २६ ॥</p>
<p>आशातन्तुनिबद्धाङ्गी जागती जीर्णपक्षिणी ।<br>
स्ववासनाशलाकेऽन्तर्निबद्धेन्द्रियपञ्जरे ॥ २७ ॥</p>
<p>जागती जगदन्तर्गतजीवराशिलक्षणा जीर्णपक्षिणी स्ववासनाशलाके इन्द्रियपञ्जरे देहे<br>
यन्निबद्धा तदपि ॥ २७ ॥</p>
<p>अनारतपतज्जालभूतपर्णपरम्परा ।<br>
स्पन्दते मरुताऽऽमृष्टा संसृतिव्रततिश्चिरम् ॥ २८ ॥</p>
<p>मरुता प्राणेन आमृष्टा कम्पिता ॥ २८ ॥</p>
<p>सृष्टेः कतिपयं कालं प्रहृष्टाः कुलशालिनः ।<br>
अधःकृतोग्रनरकपङ्काः शङ्कोज्झिताः क्षणम् ॥ २९ ॥</p>
<p>अधः पाताले स्पष्टं प्रदर्शनाय धात्रा कृतोग्रनरकपङ्काः सन्तोऽपि<br>
तत्पतनशङ्कोज्झिताः सन्तो यत्प्रहृष्टास्तदपीति प्राग्वत् । अथवा<br>
स्वात्मतादात्म्याध्यासेन अधःकृतास्तिरस्कृता इव उप्रा<br>
रक्तमांसमलमूत्रादिदेहनरकपङ्का यैस्तथाविधास्तच्छङ्कोज्झिताः सन्तो<br>
वयं कुलशालिनो महाशया इत्याद्यभिमानैर्यत्प्रहृष्टास्तदित्यर्थः ॥ २९ ॥</p>
<p>भुक्तेन्दुखण्डकणिकानीननीरदशैवले ।<br>
स्वर्गमार्गसरस्यन्तः स्फुरन्ति सुरसा रसाः ॥ ३० ॥</p>
<p>स्वर्गलक्षणेऽभ्रमार्गस्थसरसि सुरा देवास्तद्रूपाः सारसपक्षिणो यत्स्फुरन्ति तदपि ॥<br>
३० ॥</p>
<p>नानाफलालिमलिना वासनाजालमालिता ।<br>
स्पन्दामोदमयी स्फीता क्रियाविकसितालिनी ॥ ३१ ॥</p>
<p>यच्च नानाकाम्यफललक्षणैरलिभिर्मलिना क्रियालक्षणा अब्जिनी विकसिता तदपि ॥ ३१ ॥</p>
<p>वराकी सृष्टिशफरी स्फुरन्ती भवपल्वले ।<br>
कृतान्तवृद्धगृध्रेण शठेन विनिगृह्यते ॥ ३२ ॥</p>
<p>शफरी प्रोष्ठ्याख्या क्षुद्रमत्स्यजातिः ॥ ३२ ॥</p>
<p>तरङ्गफेनमालेव सैवान्येव च भङ्गुरा ।<br>
श्वःश्वोऽपरेन्दुलेखेव समुदेति विचित्रता ॥ ३३ ॥</p>
<p>श्वः श्वः अपरा प्रतिदिनं भिन्नपरिमाणा इन्दुलेखेव ॥ ३३ ॥</p>
<p>भूरिभूतशराबाणि क्षणभङ्गानि कुर्वता ।<br>
इदं कालकुलालेन चक्रं सम्परिवर्त्यते ॥ ३४ ॥</p>
<p>क्षणभङ्गानि अचिरनश्वराणि ॥ ३४ ॥</p>
<p>असङ्ख्यातानि कल्पानि सञ्जातान्यचले पदे ।<br>
जगज्जङ्गलजालानि दग्धानि युगवह्निना ॥ ३५ ॥</p>
<p>कल्पानि सर्वव्यवहारसमर्थानि । अचले पदे ब्रह्मणि । युगवह्निना युगान्ताग्निना ॥ ३५ ॥</p>
<p>भावाभावैरपर्यन्तैः सुखदुःखदशाशतैः ।<br>
वैपरीत्यं प्रयात्येवमजस्रं जागती स्थितिः ॥ ३६ ॥</p>
<p>वैपरीत्यं विपरिणामम् ॥ ३६ ॥</p>
<p>क्षुब्धैर्युगपरावर्तैर्वासनाशृङ्खलोम्भिता ।<br>
महाशनिनिपातैश्च न भग्नाऽबुद्धधीरता ॥ ३७ ॥</p>
<p>एतादृशानर्थपरम्परादर्शनेऽप्यज्ञानां कुतो न निर्वेदोद्धयस्तत्राह##-<br>
मौर्ख्यदार्ढ्यलक्षणा धीरता यतो न कैश्चिदपि भग्नेत्यर्थः ॥ ३७ ॥</p>
<p>शतशो विद्रुतारिध्रैर्दनुपुत्रैरभिष्टुताम् ।<br>
भवभग्नतया[तयां इति तय गतौ इत्यस्य रूपम् । भग्नरयां इति पाठः ।<br>
] मैन्द्रीं तनुं वहति वासना ॥ ३८ ॥</p>
<p>या वासना ज्ञानेनाज्ञानबाधेऽप्यधिकारप्रारब्धबलादिन्द्रादिशरीरं<br>
मन्वन्तरकालपर्यन्तं धत्ते तस्याः केनान्येन भङ्गप्रसक्तिरित्याशयेनोदाहरति##-<br>
पुनर्युद्धाभिकाङ्क्षया धारयन्ति पालयन्तीति<br>
विद्रुतारिध्रास्तथाविधैर्दनुपुत्रैरप्यभिष्टुतां भवे पुनर्जन्मादिविषये<br>
भग्नस्तयो वेगो यस्यास्तथाविधामपि ऐन्द्रीं तनुं वासना यद्बहति यावदधिकारं<br>
धारयति तदपीत्यर्थः ॥ ३८ ॥</p>
<p>विशत्यविरतं भूतसर्गपांसुपरम्परा ।<br>
नित्यं नियतिवात्येयं कालव्यालगलान्तरम् ॥ ३९ ॥</p>
<p>भूतसर्ग एव पांसुपरम्परा यस्यां तथाविधा नियतिलक्षणा वात्या काललक्षणस्य<br>
व्यालस्य गलान्तरं यद्विशति तदपि । सर्पाणां वायुभक्षकत्वप्रसिद्धेरुत्प्रेक्षा ॥ ३९<br>
॥</p>
<p>पदार्थाम्भसि सर्वाणि फलफेनानि सर्वतः ।<br>
पतन्त्यविरतापातमभाववडवामुखे ॥ ४० ॥</p>
<p>अभावो नाशस्तल्लक्षणे वडवाग्निमुखे यत्पतन्ति तदपि ॥ ४० ॥</p>
<p>स्फुरन्त्याकस्मिकोद्धूताविचित्रद्रव्यशक्तयः ।<br>
स्वभावमात्रसम्पन्नाः स्पन्दश्रिय इवाम्भसः ॥ ४१ ॥</p>
<p>स्वस्य भावः अधिष्ठानसत्ता तावन्मात्रेण सम्पन्ना लब्धस्वरूपा<br>
आकस्मिकेनातर्क्येण वासनावैचित्र्येणोद्धूताश्चालिता यत्स्फुरन्ति प्रसरन्ति तदपि ॥ ४१ ॥</p>
<p>भूतमौक्तिकसम्पूर्णान्बृहतः सुबहूनपि ।<br>
जगत्कलभकानत्ति कृतान्तोद्रिक्तकेसरी ॥ ४२ ॥</p>
<p>कलभकान् मत्तगजान्यदत्ति तदपि ॥ ४२ ॥</p>
<p>कुलशैलफला मेघपक्षपुञ्जाः फलामृजः ।<br>
जायन्ते च म्रियन्ते च ध्रियन्ते च जगत्खगाः ॥ ४३ ॥</p>
<p>कुलशैला हिमवदादय उपभोग्यत्वान्महत्त्वाच्च फलानि येषाम् । मेघा एव<br>
नभोगत्याकारसादृश्याभ्यां पक्षपुञ्जा येषाम् । फलानि आमृजन्ति सर्वतः<br>
परिशोधयन्ति विचिन्वन्तीति फलामृजः । मृजेर्बाहुलकात्कः । गच्छन्ति<br>
उत्तरायणदक्षिणायनादिमार्गेण सदा भ्रमन्तीति जगन्ति जीवास्तल्लक्षणाः खगाः<br>
पक्षिणो यज्जायन्ते यस्मियन्ते यत् ध्रियन्ते यावन्मरणं जीवन्ति<br>
तदप्यज्ञानविजृम्भितमित्यर्थः । अत्र कुलाचलानां मूलमध्याग्रभागानां<br>
नागमर्त्यदेवैरुपभोग्यत्वात्फलत्वोत्प्रेक्षा मेघानां च दक्षिणायनमार्गपर्वसु<br>
धूमत्वेनाभ्रमेघत्वादिना चोर्ध्वाधोगतिनिर्वाहकत्वात्पक्षत्वोत्प्रेक्षा बोध्या ॥ ४३<br>
॥</p>
<p>चिद्भित्तौ स्पन्दशुभ्रायां रङ्गैः पञ्चभिरिन्द्रियैः ।<br>
उन्मीलयति संसारचित्राणि विधिचित्रकृत् ॥ ४४ ॥</p>
<p>दृष्टिसृष्टिपक्षमवलम्ब्याह-चिदिति ।<br>
स्पन्दैश्चाक्षुषादिवृत्तिव्याप्तिभिर्निरस्तावरणस्पष्टत्वाच्छुभ्रायाम् । रङ्गै<br>
रङ्गद्रव्यस्थानीयैः पञ्चभिर्बहिरिन्द्रियैर्विदधाति दृष्टिमात्रेण सृजतीति<br>
विधिर्द्रष्टा स एव चित्रकृत् ॥ ४४ ॥</p>
<p>अजस्रगत्वरीं सर्वपरिवर्तविधायिनीम् ।<br>
निमेषशतभागाङ्गीमसद्दुःसाधिताङ्कुराम् ॥ ४५ ॥</p>
<p>तस्यां दृष्टिसृष्टौ स्थावरजङ्गमयोरनुभवे यो विशेषस्तं प्रथमं<br>
स्थावरेषु दर्शयति-अजस्रेति द्वाभ्याम् । स्थावरजातयः स्वस्यात्मनः स्मुत्थानं<br>
जगदाकारेण विवर्तस्तत्कारिणीमजस्नगत्वरत्वादिविशेषणविशिष्टां सूक्ष्मां<br>
कालस्य कलनां ध्यानेनैवान्तरेण बहिः स्फुटव्यवहाराक्षमेणानुभवेन<br>
अन्ववेक्ष्य स्थिता इति द्वयोरर्थः ॥ ४५ ॥</p>
<p>सूक्ष्मां कालस्य कलनां स्वसमुत्थानकारिणीम् ।<br>
ध्यानेनैवान्ववेक्ष्यैताः स्थिताः स्थावरजातयः ॥ ४६ ॥</p>
<p>रागद्वेषसमुत्थेन भावाभावमयेन च ।<br>
जरामरणरोगेण जीर्णा जङ्गमजातयः ॥ ४७ ॥</p>
<p>ततो जङ्गमेषु विशेषं दर्शयति-रागेति ॥ ४७ ॥</p>
<p>सुदुष्कृतोत्तमध्यानचारिण्यो धरणीतले ।<br>
नियस्या नियतं कालं पीड्यन्ते कीटपङ्क्तयः ॥ ४८ ॥</p>
<p>तेष्वपि कृमिकीटादीनां दुःखानुभवातिशयं सनिमित्तं दर्शयति##-<br>
चरितुं शीलं यासां तथाविधाः ॥ ४८ ॥</p>
<p>क्षणेनादृश्य एवेदं निगिरत्यखिलं सुखी ।<br>
सुदुर्लक्ष्यबिलः कालव्यालो विपुलभोगवान् ॥ ४९ ॥</p>
<p>स यद्यदेवासृजत तत्तदत्तुमध्रियत इति श्रुतेः कालकवलनीयत्वं<br>
स्थावरजङ्गमानां समानमित्याह-क्षणेनेति ॥ ४९ ॥</p>
<p>कालेन किञ्चिदालक्ष्य स्वशरीराकुलीकृताः ।<br>
शीतवातातपप्रौढाः प्रोल्लसत्पुष्पदीप्तयः ॥ ५० ॥</p>
<p>एवं स्थावरेषु नियतकालं<br>
फलपुष्पादिपरिणामशालित्वमनिवार्यशीतवातातपादिसहत्वं च विशेष इति<br>
दर्शयति-कालेनेति सार्धेन । श्वभ्रं भूविलं तत्र प्रविष्टो विग्रहः<br>
शरीरमूलभागो यषां तथाविधाः स्थावराः किञ्चिद्भोजकं<br>
स्वपरादृष्टमालक्ष्य निमित्तीकृत्य मनुष्यपक्षिसर्पादिभिः स्वशरीरे<br>
आकुलीकृताः पीडिता वसन्तादिकालभेदेन प्रोल्लसत्पुष्पदीप्तयः फलप्रदाश्च अतएव<br>
शीलिनस्तपःशमदमतितिक्षौदार्यादिशीलवन्त इव चरन्ति कालं नयन्ति ॥ ५० ॥</p>
<p>फलप्रदाश्चरन्तीह शीलिनः श्वभ्रविग्रहाः ।<br>
पयः पटलविश्रान्तत्रैलोक्याम्भोजकोटरे ॥ ५१ ॥</p>
<p>इदानीं लोकत्रयमम्भोजत्रयत्वेन कल्पयित्वा तत्रत्यचरप्राणिनिकायं<br>
भ्रमरसमूहत्वेनोत्प्रेक्षते-पय इत्यर्धाभ्याम् । यद्यपि पृथिव्येव<br>
पद्मपत्रवज्जले प्रतिष्ठिता पुराणादिप्रसिद्धा नान्तरिक्षद्युलोकौ तथापि तयोरपि<br>
त्रिवृत्कृतजलकार्यत्वाज्जलभागप्रतिष्ठितत्वमस्त्येवेति सूचनाय पटलपदम् ॥ ५१ ॥</p>
<p>करोति घुङ्घुमं भूरि भूतभ्रमरपेटिका ।<br>
ब्रह्माण्डभैक्ष्यभाण्डेयं काली भगवती क्रिया ॥ ५२ ॥</p>
<p>घुङ्घुमं गुञ्जाध्वनिम् । भ्रमरपेटिका भ्रमरसमूहः । इदानीं फलनियतां<br>
प्राणिक्रियां कालीत्वेन ब्रह्माण्डं च तदीयभिक्षापात्रत्वेन चतुर्विधभूतग्रामं<br>
च तदीयभैक्ष्यभावेनोत्प्रेक्षते-ब्रह्माण्डेति । कालस्य स्त्री काली पूर्वगृहीतां<br>
भूतभिक्षां स्वभर्त्रे कालाय दत्वैव दत्वैव पुनः पुनर्दत्वा अन्यामन्यां<br>
भूतभिक्षां जिघृक्षतीत्यर्थः ॥ ५२ ॥</p>
<p>स्वयं दत्वैव दत्वैव भूतभिक्षां जिघृक्षति ।<br>
तिमिरालीककबरी इन्द्वर्कचपलेक्षणा ॥ ५३ ॥</p>
<p>इदानीं क्रियाफलभूतां त्रिलोकीं वृद्धकामिनीत्वेन वर्णयति-तिमिरेत्यादिना ।<br>
अलीकपदं व्याजार्थे ॥ ५३ ॥</p>
<p>ब्रह्मोपेन्द्रमहेन्द्रादिधरागिरिवरादिका ।<br>
ब्रह्मतत्त्वैकपिटका लम्बमानपयोधरा ॥ ५४ ॥</p>
<p>ब्रह्मोपेन्द्रमहेन्द्रादिका आन्तरचेतनस्वभावेन धरागिरिवरादिका<br>
बाह्यस्थूलदेहस्थानीयजडस्वभावेन । ब्रह्मतत्त्वमेवैकं हृदि विस्फोट इव<br>
बन्धनैः पिधाय सदा गोप्यं यस्याः ॥ ५४ ॥</p>
<p>चिच्छक्तिमातृका स्थूला तरला घनचापला ।<br>
तारकाजालदशना सन्ध्यारुणतरा धरा ॥ ५५ ॥</p>
<p>चिच्छक्तिश्चिदाभासः सैव मातेव पोषयित्री यस्याः । अतएव स्थूला ॥ ५५ ॥</p>
<p>समस्तपद्मिनीहस्ता शतक्रतुपुरानना ।<br>
सप्ताब्धिमुक्तालतिका नीलाम्बरपरीवृता ॥ ५६ ॥</p>
<p>समस्ताः पद्मिन्यो विसलता हस्ता यस्याः । नीलमम्बरं नभस्तदेवाम्बरमुत्तरीयं<br>
तेन परीवृता । वृञः क्विपि नहिवृतिवृधि इत्यादिना परेदीर्घः । आपं चैव<br>
हलन्तानाम् इति भागुरिमते टाप् ॥ ५६ ॥</p>
<p>जम्बूद्वीपमहानाभिर्वनश्रीरोमराजिका ।<br>
भूत्वा भूत्वा विनश्यन्ती त्रिलोकीवृद्धकामिनी ॥ ५७ ॥</p>
<p>असकृज्जायते नष्टा भूरिविभ्रमकारिणी ।<br>
मग्नमन्यैरथोन्मग्नं भीमे कालमहार्णवे ॥ ५८ ॥</p>
<p>इदानीं कालं महार्णवत्वेन वर्णयति-मग्नमिति । निष्ठाद्वयं भावे ॥ ५८ ॥</p>
<p>प्रतिकल्पक्षणं क्षीणैर्ब्रह्माण्डस्फुटबुद्बुदैः ।<br>
कालेऽगाधरसस्यन्दे स्थित्वा स्थित्वा पुनःपुनः ॥ ५९ ॥</p>
<p>कल्पा एव क्षणाः । वीप्सायामव्ययीभावः । अगाधः रसस्यन्दो<br>
भ्रान्तिसहस्रतृष्णाजलस्यन्दो यस्मिन् ॥ ५९ ॥</p>
<p>कल्पमात्रनिमेषेणोड्डीनाः कारणसारसाः ।<br>
उत्पत्त्योत्पत्त्य नाशिन्यः सन्तप्ताः सृष्टिविद्युतः ॥ ६० ॥</p>
<p>कारणभूतहिरण्यगर्भसारसाः । सारससम्बन्धात्कालस्य नदत्वकल्पना गम्यते ।<br>
मेघत्वेन तं कल्पयति-उत्पत्त्योत्पत्त्येति ॥ ६० ॥</p>
<p>कालमेघे स्फुरन्त्येताश्चित्प्रकाशवनोद्यमाः ।<br>
प्रपतद्भूतविहगाः पतन्त्यविरतभ्रमाः ॥ ६१ ॥</p>
<p>चित्प्रकाशस्य वननं वनः सम्भजनं तेन उद्यमः प्रकाशशक्तिर्यासाम् । तस्य<br>
भासा सर्वमिदं विभाति इति श्रुतेः ॥ ६१ ॥</p>
<p>कालतालात्किलोत्तालाद्ब्रह्माण्डफलपालयः ।<br>
उन्मेषकृतवैरिञ्चसृष्टयो देवनायकाः ॥ ६२ ॥</p>
<p>उत्तालादयुन्नतात्काललक्षणात्तालवृक्षात्प्रपतन्तो भूतानि प्राणिनस्तल्लक्षणा<br>
विहगाः काका येभ्यस्तथाविधाः । ब्रह्माण्डलक्षणानां फलानां पालयः<br>
पङ्क्तयः प्रपतन्ति । अतर्कितहेतुकत्वसूचनात्काकतालीयन्यायोऽत्रोत्प्रेक्षितः ।<br>
देवनायका विष्णुरुद्रेश्वरसदाशिवाख्याः ॥ ६२ ॥</p>
<p>निमेषकृतसंहाराः सन्ति केचन कुत्रचित् ।<br>
निमेषोन्मेषसङ्क्षीणकल्पजालाः सहस्रशः ॥ ६३ ॥</p>
<p>रुद्राः केचन विद्यन्ते तस्मिंश्चित्परमे पुनः ।<br>
तेऽपि यस्य निमेषेण भवन्ति न भवन्ति च ॥ ६४ ॥</p>
<p>चिद्रूपे परमे परमकारणे । ते रुद्रा अपि ॥ ६४ ॥</p>
<p>तादृशोऽप्यस्ति देवेशो ह्यनन्तेयं क्रियास्थितिः ।<br>
अनन्तसङ्कल्पमये शून्ये च ब्रह्मणः पदे ॥ ६५ ॥</p>
<p>इयं रुद्रान्ता क्रियास्थितिः कर्मोपासनफलभावस्थितिरनन्ता असङ्ख्याता । नन्विदं<br>
कथं सम्भाव्यत इति चेन्मायायां सर्वसम्भवान्नात्रासम्भावना<br>
युक्तेत्याशयेनाह-अनन्तेति ॥ ६५ ॥</p>
<p>न सम्भवन्ति का नाम शक्तयश्चित्रपूरकाः [इत्वाभावश्छान्दसः ।]<br>
।<br>
एवमक्षीणसङ्कल्पलब्धार्थभरभासुरा ।<br>
जागती कल्पना येयं तदज्ञानविजृम्भितम् ॥ ६६ ॥</p>
<p>चित्रस्य आश्चर्यसहस्रस्य पूरकाः । अज्ञानविभूतिप्रपञ्चनमुपसंहरति##-</p>
<p>याः सम्पदो यदुत सन्ततमापदश्च यद्बाल्ययौवनजरामरणोपतापाः ।<br>
यन्मज्जनं च सुखदुःखपरम्पराभिरज्ञानतीव्रतिमिरस्य विभूतयस्ताः ॥<br>
६७ ॥</p>
<p>इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु<br>
निर्वाणप्रकरणे पू० अज्ञानमाहात्म्यं नाम सप्तमः सर्गः ॥ ७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अज्ञानमाहात्म्यं नाम सप्तमः सर्गः ॥ ७ ॥</p>
<h1 id="००८">००८</h1>
<p>अष्टमः सर्गः ८</p>
<p>श्रीवसिष्ठ उवाच ।</p>
<p>संसारवनखण्डेऽस्मिंश्चित्पर्वततटे स्थिता ।<br>
कीदृशी सृष्ट्यविद्याख्या लता विकसिता कदा ॥ १ ॥</p>
<p>वर्णिता कारणाविद्या जगद्यस्या विभूतयः ।<br>
कार्याविद्या भवारण्ये लतात्वेनेह वर्ण्यते ॥</p>
<p>तत्रादौ विषयं निर्दिश्य वर्णनप्रकारं प्रस्तौति-संसारेति । कूटस्थत्वाच्चिदेव<br>
पर्वतस्तत्तटे स्थिता । कारणाविद्याव्यावृत्तये सृष्ट्यविद्याख्येति । कदा कीदृशीति<br>
कालभेदेन विकासवैचित्र्यद्योतनार्थम् । तद्वर्णयामः श्रूयतामिति शेषः ॥ १ ॥</p>
<p>बृहत्पर्वतपर्वाढ्या ब्रह्माण्डत्वक्समावृता ।<br>
देहयष्टिरियं यस्यास्त्रिलोकी लोककासिनी ॥ २ ॥</p>
<p>बृहन्तो मेर्वादयः पर्वता एव पर्वाणि काण्डसन्धयस्तैराढ्या ।<br>
ब्रह्माण्डपदेन तदावरणानि गृह्यन्ते तल्लक्षणत्वग्भिः समावृता । लोकैर्जनैः<br>
कासिनी पत्राङ्कुरादिविकासवती । इयं त्रिलोकी यस्या देहयष्टिः संस्थानम् ॥ २ ॥</p>
<p>सुखं दुःखं भवो भावो ज्ञानमज्ञानमेव च ।<br>
अत्रैतान्युरुवृत्तानि मूलानि च फलानि च ॥ ३ ॥</p>
<p>भवो जन्म । भावः स्थितिः । अत्र अविद्यालतायाम् । उरुवृत्तानि प्रतिदिनं<br>
वृद्धिस्वभावानि ॥ ३ ॥</p>
<p>सुखादविद्योदेत्युच्चैस्तदेवान्ते प्रयच्चति ।<br>
दुःखादविद्योदेत्युच्चैस्तदेवैषा फलत्यलम् ॥ ४ ॥</p>
<p>मूलत्वं फलत्वं च सुखादेरुपपादयति-सुखादित्यादिना ।<br>
भुज्यमानात्सम्पत्यादिसुखादग्रेऽपि मे इतोऽधिका सम्पद्भूयादिति रागलक्षणा<br>
अविद्योदेति सा च यज्ञदानादिधर्मद्वारा सुखं फलति । दारिद्र्यादिदुःखाच्च<br>
धनतृष्णादिलक्षणा अविद्योदेति । सा च पापवासनया<br>
दुष्प्रतिग्रहचौर्याद्यधर्मप्रवृत्तिद्वारा पुनस्ततोऽधिकं दुःखं फलतीत्यादि<br>
सर्वत्रोह्यम् । एवकारः सर्वत्र भिन्नक्रमः । फलत्येवेति योज्यम् ॥ ४ ॥</p>
<p>भवादविद्योदेत्येषा तमेव फलति स्फुटम् ।<br>
भावात्सत्तामवाप्नोति तमेव फलति क्षणम् ॥ ५ ॥</p>
<p>अज्ञानाद्वृद्धिमायाति तदेव स्यात्फलं स्फुटम् ।<br>
ज्ञानेनायाति संवित्तिस्तामेवान्ते प्रयच्छति ॥ ६ ॥</p>
<p>ज्ञानेन प्रत्यक्तत्त्वविमर्शेन संवित्तिरुत्तरोत्तरभूमिकाधिरोहलक्षणा<br>
ज्ञानवृद्धिः । अन्ते सप्तमभूमिकायाम् ॥ ६ ॥</p>
<p>नानाविधोल्लासवती वासना मोदशालिनी ।<br>
घनप्रवालतरला तनुरस्या विजृम्भते ॥ ७ ॥</p>
<p>प्रासङ्गिकमुपपाद्य प्रस्तुतां लतामेव वर्णयति-नानाविधेति ॥ ७ ॥</p>
<p>दिवसव्यूहकुसुमा यामिनीलोलषट्पदा ।<br>
अजस्रं स्पन्दमानैषा प्रपतद्भूतपल्लवा ॥ ८ ॥</p>
<p>नानाविधोल्लासवतीत्येतत्प्रपञ्चयति-दिवसेत्यादिना । रागादिना प्रपतन्ति<br>
प्रधावमानानि भूतानि प्राणिन एव पल्लवा यस्याः ॥ ८ ॥</p>
<p>आगत्यागत्य पतति विवेककरिणीं क्वचित् ।<br>
विधूयते धूतरजाः प्रसक्तिं पुनरेति च ॥ ९ ॥</p>
<p>आगत्यागत्य कर्मवायुना पुनःपुनर्भ्रमित्वा<br>
क्वचित्कस्मिंश्चिदधिकारिभूतपल्लवांशे विवेकलक्षणां करिणीं प्रति पतति । तया च<br>
कदाचिद्विचारशुण्डाग्रेण तदालम्बनविषयतरुविश्लेषणेन विधूयते कम्प्यते ।<br>
धूतरजाः निरस्तदुर्वासनापरागापि दैवात्तत्कराच्युता पुनर्विषयतरुणा प्रसक्तिमेति ॥<br>
९ ॥</p>
<p>जायमानप्रवालाढ्या सञ्जाताङ्कुरदन्तुरा ।<br>
सर्वर्तुकुसुमोपेता समग्ररसशालिनी ॥ १० ॥</p>
<p>जायमानैर्मित्रपश्वादिप्रवालैराढ्या । सञ्जातैः पुत्रपौत्राद्यङ्कुरैश्च दन्तुरा<br>
आनन्दस्मितास्या ॥ १० ॥</p>
<p>जन्मपर्वाहिनीरन्ध्रा विनाशच्छिद्रचञ्चुरा ।<br>
भोगाभोगरसापूर्णा विचारैकघुणक्षत ॥ ११ ॥</p>
<p>जन्मलक्षणेषु पर्वसु दुःखरोगाद्यहिभिर्नीरन्ध्रा निरवकाशा । विनाशा मरणानि<br>
तल्लक्षणेषु शाखासन्धिच्छिदेषु बलाद्विदीर्यमाणेव चञ्चुरा व्याकुला । भोगानां<br>
विषयाणामाभोगोऽनुभवस्तद्विषयेण रसेन रागमकरन्देनापूर्णा ॥ ११ ॥</p>
<p>विकसन्त्यः प्रतिदिनं चन्द्रार्कावलयोऽभितः ।<br>
व्योम्नि वातविलोलानि पुष्पाण्यस्याः किल ग्रहाः ॥ १२ ॥</p>
<p>सर्वर्तुकुसुमोपेतेतेति यदुक्तं तद्विवृणोति-विकसन्त्य इति । ग्रहा नवग्रहरूपाः<br>
चन्द्रार्कसहिता आवलयो ज्योतिःपङ्क्तयः ॥ १२ ॥</p>
<p>अस्याः प्रस्फुरिताकाराः कोरकत्वमुपागताः ।<br>
पूरिताकाशकोशायास्तारका रघुनन्दन ॥ १३ ॥</p>
<p>चन्द्रार्कदहनालोका यस्यास्तत्कौसुमं रजः ।<br>
अनेनेयं हि रौराङ्गी स्त्रीव चेतांसि कर्षति ॥ १४ ॥</p>
<p>चन्द्रार्कदहनानामालोकाः प्रकाशा यस्यास्तत् प्रसिद्धं कौसुमं कुसुमसम्बन्धि<br>
रजः । अनेन रजसा चेतांसि कर्षति । मनोहरा भातीति यावत् ॥ १४ ॥</p>
<p>मनोमातङ्गविधुता सङ्कल्पकलकोकिला ।<br>
इन्द्रियव्यालसम्बाधा तृष्णात्वगुपरञ्जिता ॥ १५ ॥</p>
<p>नीलाकाशतमालाङ्गसंश्रयेणोन्नतिं गता ।<br>
रोदसीजानुसुस्तम्भा भुवनोद्यानभूषिता [भूस्थिता इति पाठः ।] ॥ १६ ॥</p>
<p>नीलाकाशलक्षणस्य तमालवृक्षस्याङ्गसंश्रयेणोन्नतिं विस्तारं गता । रोदस्यौ<br>
द्यावापृथिव्यौ ते एव सङ्कुचितजान्वाकाराः सुस्तम्भाः परितो मूलावष्टम्भा<br>
यस्याः ॥ १६ ॥</p>
<p>अधोब्रह्माण्डखण्डेषु [अधोभुवनखण्डेषु इति पाठष्टीकानुगुणः ।<br>
] स्वालवालेन जालिता ।<br>
विधृताशेषजलधिजलक्षीरादिसेचना ॥ १७ ॥</p>
<p>सप्ताब्धिखातलक्षणेन शोभनेनालवालेन विधृताशेषजलधिजलक्षीरादिसेचना सती<br>
अधोभुवनखण्डेषु मूलसन्तानैर्जालिता ॥ १७ ॥</p>
<p>त्रयीविलोलभ्रमरा रमणीपुष्पपुञ्जिका ।<br>
चित्स्पन्दवातचलिता क्रियाविपुलपुत्तिका ॥ १८ ॥</p>
<p>त्रयी काम्यकर्मकाण्डलक्षणा वेदत्रयी तया विलोला रागिजना एव भ्रमरा यस्याः ।<br>
अतएव तदुपभोग्या रमण्यः स्त्रियः पुष्पपञ्जानि यस्याः । क्रियाशब्देन<br>
स्वाभाविकप्रवृत्तिपरा जना लक्ष्यन्ते । त एव विपुला बहुला मूलपत्रकाण्डादिषु<br>
भ्रमन्त्यः पुत्तिकाः सूक्ष्मकीटजातयो यस्याम् ॥ १८ ॥</p>
<p>कुकर्माजगरव्याप्ता स्वर्गश्रीपुष्पमण्डपा ।<br>
जीवजीवननीरन्ध्रा नानामोदमदप्रदा ॥ १९ ॥</p>
<p>कुकर्म शास्त्रनिषिद्धक्रिया । जीवानां जीवनैर्जीवनोपायैर्नीरन्ध्रा पूर्णा । तस्याः<br>
प्रसिद्धलताविलक्षणान्यपि बहुविधवैचित्र्याणि दर्शयति-नानेत्यादिना ।<br>
नानाविधैरामोदैर्विषयवासनागन्धैर्मदप्रदा मूढानाम् ॥ १९ ॥</p>
<p>नानोपशमवैचित्र्यनानाकुसुमभासिनी ।<br>
नानाफलावलीव्याप्ता नानावर्षविकासिनी ॥ २० ॥</p>
<p>विवेकिनां तु नानोपशमवैचित्र्यलक्षणनानाकुसुमभासिनी । वेषेण<br>
पुष्पफलमकरन्दरजोवर्षेण विकासिनी ॥ २० ॥</p>
<p>नानालवालवलया नानाविहगधारिणी ।<br>
नानापरागपरुषा नानाभूधरजालिका ॥ २१ ॥</p>
<p>नानाकलाकुड्मलिनी नानावनगणोत्थिता ।<br>
नानागिरितटारूढा नानादलनिरन्तरा ॥ २२ ॥</p>
<p>जाता च जायमाना च म्रियमाणा तथा मृता ।<br>
अर्धच्छिन्ना तथाऽच्छिन्ना नित्यमच्छेदिनी तथा ॥ २३ ॥</p>
<p>नित्यं प्रवाहरूपेणाच्छेदिनी ॥ २३ ॥</p>
<p>अतीता वर्तमाना च सत्येवासत्यवत्सदा ।<br>
नित्यमत्यन्ततरुणी नित्यं शोषमुपेयुषी ॥ २४ ॥</p>
<p>नित्यमभीक्ष्णम् । तरुणी पल्लविता ॥ २४ ॥</p>
<p>महाविषलतैषा हि संसारविषमूर्च्छनाम् ।<br>
ददाति रभसाश्लिष्टा परामृष्टा विनश्यति ॥ २५ ॥</p>
<p>परामृष्टा विचारिता सती विनश्यति ॥ २५ ॥</p>
<p>स्फीतेऽन्तर्गलिता तस्य अज्ञेऽन्तः संस्थितान्विता ।<br>
इतो जलमितः शैला इतो नागाः सुरा इतः ॥ २६ ॥</p>
<p>तस्य विचारयितुः स्फीते पूर्णात्मनि अन्तर्गलिता बाधिता । अज्ञे तु अन्तः अन्विता<br>
सर्वतोऽनुवृत्तैव संस्थिता । तदनुवृत्तिमेव प्रपञ्चयति-इत इत्यादिना ॥ २६ ॥</p>
<p>इतः पृथ्वीत्वमायाता तथेतो द्युतया स्थिता ।<br>
इतश्चन्द्रार्कतां प्राप्ता तथेतस्तारकाकृतिः ॥ २७ ॥</p>
<p>इतस्तम इतस्तेज इतः खमित उर्वरा ।<br>
इतः शास्त्रमितो वेदा इतो द्वयविवर्जिता ॥ २८ ॥</p>
<p>उर्वरा सस्याढ्या भूः । इतः प्रलयसुषुप्त्योर्द्वयविवर्जिता ॥ २८ ॥</p>
<p>क्वचित्खगतयोड्डीना क्वचिद्देवतयोत्थिता ।<br>
क्वचित्स्थाणुतया रूढा क्वचित्पवनतां गता ॥ २९ ॥</p>
<p>क्वचिन्नरकसंलीना क्वचित्स्वर्गविलासिनी ।<br>
क्वचित्सुरपदं प्राप्ता क्वचित्कृमितया स्थिता ॥ ३० ॥</p>
<p>नरकात्मना पातालकुहरे संलीना ॥ ३० ॥</p>
<p>क्वचिद्विष्णुः क्वचिद्ब्रह्मा क्वचिद्रुद्रः क्वचिद्रविः ।<br>
क्वचिदग्निः क्वचिद्वायुः क्वचिच्चन्द्रः क्वचिद्यमः ॥ ३१ ॥</p>
<p>यत्किञ्चनाङ्ग भुवनेषु महामहिम्नाव्याप्तं जरत्तृणलवत्वमुपागतं<br>
वा ।<br>
दृश्यं स्फुरन्ननु हराद्यपि तामविद्यां विद्धि क्षयाय<br>
तदतीततयात्मलाभः ॥ ३२ ॥</p>
<p>महामहिम्ना प्रभावोत्कर्षेणाव्याप्तं हरादिसर्वसंहार्यव्याकृतान्तं<br>
प्रभावाल्पतया जरत्तृणलवत्वमुपागतं वा यत्किञ्चन दृश्यं स्फुरदस्ति तां<br>
सर्वामविद्यां तत्त्वबोधेन क्षयाय बाधाय विद्धि । तदतीततया तद्बाधेन आत्मनो<br>
लाभो मोक्ष इत्यर्थः ॥ ३२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
अविद्यालताविलासोपदेशो नामाष्टमः सर्गः ॥ ८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अविद्यालताविलासोपदेशो नामाष्टमः सर्गः ॥ ८ ॥</p>
<h1 id="००९">००९</h1>
<p>नवमः सर्गः ९</p>
<p>श्रीराम उवाच ।</p>
<p>आकारजातमुदितं शुद्धं हरिहराद्यपि ।<br>
अविद्यैवेत्यहं श्रुत्वा ब्रह्मन्भ्रममिवागतः ॥ १ ॥</p>
<p>गुणत्रयविभागोऽत्र हरादेः शुद्धसत्त्वता ।<br>
विद्याविद्यास्वरूपं च तदतीतं च वर्ण्यते ॥</p>
<p>दृश्यं स्फुरन्ननु हराद्यपि तामविद्यां विद्धि इति यदुक्तं तत्र हरादिशरीरस्य<br>
ऋतं सत्यं परं ब्रह्म पुरुषं कृष्णपिङ्गलम् । ऊर्ध्वरेतं विरूपाक्षं<br>
विश्वरूपाय वै नमो नमः घृतरीतिघनीभूतसच्चिदानन्दविग्रह<br>
इत्यादिश्रुतिस्मृतिषु परब्रह्मत्वसच्चिदानन्दरूपत्वप्रसिद्धेः ईशानः<br>
सर्वविद्यानामीश्वरः सर्वभूतानाम्<br>
इत्यादिश्रुतिप्रसिद्धसर्वविद्याधिपत्यविरोधाद्वासुदेवमूर्तेः पुराणेषु<br>
तुरीयत्वपरब्रह्मत्वादिप्रसिद्धेश्चाविद्यात्वमसम्भावयन्प्रसङ्गात्तद्##-<br>
भ्रममिव मिथ्याभ्रान्तिमागतस्तमपनयेति शेषः ॥ १ ॥</p>
<p>श्रीवसिष्ठ उवाच ।</p>
<p>संवेद्येनापरामृष्टं शान्तं सर्वात्मकं च यत् ।<br>
तत्सच्चिदाभासमयमस्तीह कलनोज्झितम् ॥ २ ॥</p>
<p>तत्र निर्विकारशुद्धचितो घृतवत्स्वतो घनीभावस्य मूर्ताकारस्य<br>
चाघटनान्मायाधीनविवर्तप्रयुक्तत्वे सिद्धे श्रुतस्य परब्रह्मत्वस्याविरोधाय<br>
तत्प्रयोजको मायांशः स्वच्छसूक्ष्मतमस्वरूपानावरकः कल्प्यः स एव<br>
शुद्धसत्त्वमित्युच्यते । तस्य च स्वच्छतमत्वाच्चित्प्रतिबिम्बग्राहितया<br>
सर्वविद्योद्दीपकत्वात्स्वरूपानावरकत्वाच्च न सर्वविद्याधिपत्यविरोधः । यत्र त्वस्य<br>
सर्वमात्मैवाभूतत्केन कं पश्येत् । भूयश्चान्ते विश्वमायानिवृत्तिः<br>
इत्यादिश्रुत्या अस्मदीयतत्त्वज्ञानबाध्यत्वाच्चाविद्यात्वमिति नात्रासम्भावना<br>
युक्तेत्याशयेनोत्तरं वक्तुकामो वसिष्ठस्तत्कल्पनाक्रममनुक्रमिष्यन्नधिष्ठानं<br>
प्रथमं दर्शयति-संवेद्येनेति । संवेद्येन जगदाकारेण अपरामृष्टं<br>
सर्वजगत्संस्कारसम्भृतमायाशबलत्वात्सर्वात्मकमतएव सच्चित्प्रकाशप्रचुरं<br>
सन्मात्रमस्ति सर्गात्प्रागित्यर्थः ॥ २ ॥</p>
<p>समुदेति स्वतस्तस्मात्कला कलनरूपिणी ।<br>
जलादावर्तलेखेव स्फुरज्जलतयोदिता ॥ ३ ॥</p>
<p>कलनं जगत्संस्कारोद्बोधस्तल्लक्षणा कला चिदाभासस्फूर्तिः सर्गादिकाले समुदेति<br>
स्वसत्तया स्थितैव ईषत् पृथगिव गुणिगुणभेदव्यवहारयोग्यतया आविर्भवति । अतएव<br>
तदनुरूपो दृष्टान्त आवर्तलेखेवेति ॥ ३ ॥</p>
<p>सूक्ष्मा मध्या तथा स्थूला चेति सा कल्प्यते त्रिधा ।<br>
पश्चान्मनस्तया तेन ज्ञातैव वपुषा पुनः ॥ ४ ॥</p>
<p>सा च कला सूर्यात्पृथक् प्रौढातपमन्दातपच्छायाभेदेषु तेजोपकर्ष इव सूक्ष्मा<br>
मध्या स्थूला चेति त्रिधा कल्प्यत इत्यर्थः । सूक्ष्मकल्पनात्पश्चात्तेन कल्पयित्रा<br>
मनस्तया हिरण्यगर्भतया मध्या ज्ञाता पुनस्तदनन्तरं वपुषा<br>
स्थूलविराडाकारेण ज्ञाता तथैव तिष्ठतीति परेणान्वयः ॥ ४ ॥</p>
<p>तिष्ठत्येतास्ववस्थासु भेदतः कल्प्यते त्रिधा ।<br>
सत्त्वं रजस्तम इति एषैव प्रकृतिः स्मृता ॥ ५ ॥</p>
<p>यत एषा अव्याकृतोपाधिप्रकृतिरेव त्रिधा स्थिता अतएवासु सूक्ष्माद्यवस्थास्वपि<br>
त्रिधा कल्प्यत इत्यन्वयः ॥ ५ ॥</p>
<p>अविद्यां प्रकृतिं विद्धि गुणत्रितयधर्मिणीम् ।<br>
एषैव संसृतिर्जन्तोरस्याः पारं परं पदम् ॥ ६ ॥</p>
<p>प्रश्नोत्तरानुगुण्याय प्रकृतेरविद्यात्वमाह-अविद्यामिति ॥ ६ ॥</p>
<p>अत्र ते ये त्रयः प्रोक्ता गुणास्तेऽपि त्रिधा स्मृताः ।<br>
सत्त्वं रजस्तम इति प्रत्येकं भिद्यते गुणः ॥ ७ ॥</p>
<p>कार्यकारणाविद्यासाधारण्येनैकैकस्य गुणस्यावान्तरत्रैविध्यमाह-अत्रेति ॥ ७ ॥</p>
<p>नवधैवं विभक्तेयमविद्या गुणभेदतः ।<br>
यावत्किञ्चिदिदं दृश्यमनयैव तदाश्रितम् ॥ ८ ॥</p>
<p>ऋषयो मुनयः सिद्धा नागा विद्याधराः सुराः ।<br>
इति भागमविद्यायाः सात्त्विकं विद्धि राघव ॥ ९ ॥</p>
<p>तत्र प्रथमविभागे सत्त्वांशमुदाहरति-ऋषय इति ॥ ९ ॥</p>
<p>सात्त्विकस्यास्य भागस्य नागविद्याधरास्तमः ।<br>
रजस्तु मुनयः सिद्धाः सत्त्वं देवा हरादयः ॥१० ॥</p>
<p>तदवान्तरविभागे त्रीनप्युदाहरति-सात्त्विकस्येति ॥ १० ॥</p>
<p>सत्त्वजातौ देवयोनावविद्या प्राकृतैर्गुणैः ।<br>
निर्मलं पदमायाताः सत्त्वं हरिहरादयः ॥ ११ ॥</p>
<p>हरादीनां सत्त्वगुणान्तर्गतशुद्धसत्त्वदेहत्वे उपपत्तिमाह-सत्त्वजाताविति ।<br>
निर्मलं कदाप्यविद्यावरणशून्यं स्वात्मपदं स्वाभाविक्यैव विद्यया<br>
सदैवायाता अतस्ते शुद्धसत्त्वमित्यर्थः । एतेन विधिहरयो राजसतामसशरीरत्वेन<br>
मूढजनप्रसिद्धिर्निरस्ता । सत्त्वं रजस्तम इति प्रकृतेर्गुणास्तैर्युक्तः परः पुरुष<br>
एक इहास्य धत्ते । स्थित्यादये हरिविरिञ्चिहरेति सञ्ज्ञाः श्रेयांसि तत्र खलु<br>
सत्त्वतनोर्नृणां स्युः ॥ इति भागवतादिवाक्यानि । तथा यस्य तमः साक्षाच्छरीरं<br>
सात्त्विको गुणः । पालनाय त्रिमूर्तीनां स विष्णुः स्यान्न चापरः ॥ इति स्कान्दवचनं च<br>
सृष्ट्याद्युपकरणे शरीरत्वोपचारेण द्वाभ्यामेकस्य वरगोष्ठीन्यायेन<br>
प्रशंसार्थानि नेतरयोरपकृष्टतापराणि ।<br>
सर्वज्ञत्वसत्यसङ्कल्पतास्वभक्तप्रबोधकत्वनिःश्रेयसहेतुत्वानां त्रिमूर्तिष्वपि<br>
श्रुतिस्मृतिपुराणेषु प्रसिद्धतमत्वात् । अयं परस्त्वयं नेति संरम्भाभिनिवेशिनः<br>
। यातुधानाश्च जायन्ते पिशाचाश्च न संशयः ॥ इत्यपकर्षदर्शनस्य<br>
निन्दितत्वात्त्रिमूर्तीनामीश्वरकोटित्वेनैकतया<br>
अपकर्षायोग्यत्वात्सर्वोत्कर्षप्रयोजकशुद्धसत्त्वशरीरत्वमेवोचितमिति भावः ॥ ११ ॥</p>
<p>सात्त्विकः प्राकृतो भागो राम तज्ज्ञो हि यो भवेत् ।<br>
न समुत्पद्यते भूयस्तेनासौ मुक्त उच्यते ॥ १२ ॥</p>
<p>अतएव तदुपासकानामपि ज्ञानप्राप्त्या पुनर्जन्मनिवृत्तिः प्रसिद्धेत्याह##-<br>
अतएव त्रिमूर्तीनामावरणाभावादनागन्तुकी जीवन्मुक्तेत्याह-तेनेति । असौ<br>
हरिहरादिः ॥ १२ ॥</p>
<p>तेन रुद्रादयो ह्येते सत्त्वभागा महामते ।<br>
तिष्ठन्ति मुक्ताः पुरुषा यावद्देहं जगत्स्थितौ ॥ १३ ॥</p>
<p>यावद्देहं महात्मानो जीवन्मुक्ता व्यवस्थिताः ।<br>
विदेहमुक्ता देहान्ते स्थास्यन्ति परमेश्वरे ॥ १४ ॥</p>
<p>परमेश्वरे शुद्धब्रह्मस्वभावे ॥ १४ ॥</p>
<p>भाग एष त्वविद्याया एवं विद्यात्वमागतः ।<br>
बीजं फलत्वमायाति फलमायाति बीजताम् ॥ १५ ॥</p>
<p>प्रश्नसमाधानमुपसंहृत्य प्रस्तुतमेव प्रस्तौति-भाग इति । कार्याविद्या<br>
फलं तत्प्रलये बीजतां कारणाविद्यात्वमायाति ॥ १५ ॥</p>
<p>उदेत्यविद्या विद्यायाः सलिलादिव बुद्बुदः ।<br>
विद्यायां लीयतेऽविद्या पयसीव हि बुद्बुदः ॥ १६ ॥</p>
<p>कार्याविद्योदयलयाधारत्वादपि विद्याशरीराणां तेषामविद्यात्वमेवेत्याह##-<br>
सकाशात्कार्याविद्यालक्षणसृष्टिरुदेति तत्रैव प्रलये लीयते ॥ १६ ॥</p>
<p>पयस्तरङ्गयोर्द्वित्वभावनादेव भिन्नता ।<br>
विद्याविद्यादृशोर्भेदभावनादेव भिन्नता ॥ १७ ॥</p>
<p>एवं च विद्याविद्याभेदोऽपि कल्पित एवेति सिद्धमित्याह-पय इति ॥ १७ ॥</p>
<p>पयस्तरङ्गयोरैक्यं यथैव परमार्थतः ।<br>
नाविद्यात्वं न विद्यात्वमिह किञ्चन विद्यते ॥ १८ ॥</p>
<p>किम्च विद्यादृशा विद्याविद्योभयबाधे सुतरां<br>
तद्भेदप्रसक्तिर्नास्तीत्याशयेनाह-नाविद्यात्वमिति ॥ १८ ॥</p>
<p>विद्याविद्यादृशौ त्यक्त्वा यदस्तीह तदस्ति हि ।<br>
प्रतियोगिव्यवच्छेदवशादेतद्रघूद्वह ॥ १९ ॥</p>
<p>विद्याविद्यादृशौ तद्भेदविरोधादिदृष्टी । ननु अविद्यादृशो बाध्यत्वादस्तु<br>
त्यागः विद्यादृशस्तु बाधिकायाः केन त्यागस्तत्राह-प्रतियोगीति ।<br>
बाधेनाविद्याया असत्त्वापत्तौ तन्निरूपितबाधकताया<br>
असिद्धेर्व्यावृत्तिप्रसिद्धेर्व्यावर्त्यप्रतियोगिप्रसिद्ध्यधीनत्वाच्चेत्यर्थः ॥ १९ ॥</p>
<p>विद्याविद्यादृशौ न स्तः शेषे बद्धपदो भव ।<br>
नाविद्यास्ति न विद्यास्ति कृतं कल्पनयानया ॥ २० ॥</p>
<p>शेषे परिशिष्टचिन्मात्रे ॥ २० ॥</p>
<p>किञ्चिदस्ति न किञ्चिद्यच्चित्संविदिति तत्स्थितम् ।<br>
तदेवाविदिताभासं सदविद्येत्युदाहृतम् ॥ २१ ॥</p>
<p>कोऽसौ शेषस्तं दर्शयंस्तदेशप्राग्बोधादविद्येति कल्पितमित्याह-किञ्चिदिति ।<br>
नास्ति किञ्चित्स्वातिरिक्तं यत्र तन्नकिञ्चित् ॥ २१ ॥</p>
<p>विदितं सत्तदेवेदमविद्याक्षयसञ्ज्ञितम् ।<br>
विद्याभावादविद्याख्यामिथ्यैवोदेति कल्पना ॥ २२ ॥</p>
<p>मिथः स्वान्ते तयोरन्तश्छायातपनयोरिव ।<br>
अविद्यायां विलीनायां क्षीणे द्वे एव कल्पने ॥ २३ ॥</p>
<p>स्वान्ते मनसि मिथः अन्योन्यं छायातपनयोरिव विरुद्धयोस्तयोर्विद्याविद्ययोर्मध्ये<br>
अविद्यायामन्तः अन्तरे चिति बाधेन विलीनायां सत्याम् ॥ २३ ॥</p>
<p>एते राघव लीयेते अवाप्यं परिशिष्यते ।<br>
अविद्यासङ्क्षयात्क्षीणो विद्यापक्षोऽपि राघव ॥ २४ ॥</p>
<p>अवाप्यं विद्याफलमभिव्यक्तं पूर्णानन्दरूपम् । ननु विद्यापि निराबाधत्वात्कुतो<br>
न परिशिष्यते तत्राह-अविद्यासङ्क्षयादिति । इन्धनसङ्क्षयादग्निरिवेति भावः ॥ २४<br>
॥</p>
<p>यच्छिष्टं तन्न किञ्चिद्वा किञ्चिद्वापीदमाततम् ।<br>
तत्रैवं दृश्यते सर्वं न किञ्चन च दृश्यते ॥ २५ ॥</p>
<p>सर्वबाधात्मकत्वान्न किञ्चित्परमार्थसद्रूपत्वात्किञ्चित् । अतएव तद्दर्शनमेव<br>
तत्त्वतः सर्वदर्शनं सर्वबाधदर्शनं चेत्याह-तत्रैवमिति । एवमुक्तेन<br>
तात्त्विकरूपेण । मायिकरूपेण तु न किञ्चिदपि दृश्यते ॥ २५ ॥</p>
<p>वटश्च वटधानायामिव पुष्पफलादिमान् ।<br>
सर्वशक्तिर्हि किञ्चित्त्वं सर्वशक्तिसमुद्गकम् ॥ २६ ॥</p>
<p>अज्ञानावृतदशायामपि तस्यैवाकिञ्चित्त्वेऽपि<br>
वटबीजवद्व्याकृताव्याकृतावस्थयोः स्थूलसूक्ष्मीभूतसर्वात्मकतालक्षणं<br>
किञ्चित्त्वं प्रसिद्धमित्याह-वटश्चेत्यादिना ॥ २६ ॥</p>
<p>नभसोऽप्यधिकं शून्यन्न् नच शून्यं चिदात्मकम् ।<br>
सूर्यकान्ते यथा वह्निर्यथा क्षीरे घृतं तथा ॥ २७ ॥</p>
<p>तत्रेदं संस्थितं सर्वं देशकालक्रमोदये ।<br>
यथा स्फुलिङ्गा अनलाद्यथा भासो दिवाकरात् ॥ २८ ॥</p>
<p>तत्र सत्त्वादेव देशकालक्रमोदये तस्मान्निर्यान्तीति परेणान्वयः ।<br>
अतएवाग्निविस्फुलिङ्गादिन्यायेन जीवानामुपाधिभिः सह ततो निर्गमनं श्रुतिषु<br>
प्रसिद्धमित्याशयेनाह-यथेत्यादिना ॥ २८ ॥</p>
<p>तस्मात्तथेमा निर्यान्ति स्फुरन्त्याः संविदश्चितः ।<br>
यथाम्भोधिस्तरङ्गाणां यथामलमणिस्त्विषाम् ॥ २९ ॥</p>
<p>तस्मात्तत्र स्थितत्वादेव ब्रह्मसंविदः सकाशादिमाः प्रसिद्धा जीवचितो निर्यान्ति ।<br>
अतएव तद्ब्रह्म सर्वजीवसंविदां कोश इत्याह-यथेति ॥ २९ ॥</p>
<p>कोशो नित्यमनन्तानां तथा तत्संविदां त्विषाम् ।<br>
सबाह्याभ्यन्तरे सर्वं वस्तुन्यस्त्येव वस्तुसत् ॥ ३० ॥</p>
<p>त्विषां भ्रमस्थानीयानाम् । निर्गमनावधित्वोक्तेर्मणिप्रभादृष्टान्ताच्च<br>
जीवजगतोर्ब्रह्मणो बहिरवस्थानप्रसक्तिं वारयन्नाह-सबाह्याभ्यन्तरमिति ।<br>
वस्तुन्येवास्तीति सम्बन्धः । यतो वस्तुसत् वस्त्वधीनसत्ताकम् ॥ ३० ॥</p>
<p>सर्वदैवाविनाशात्म कुम्भानां गगनं यथा ।<br>
यथा मणेरयःस्पन्दे अयस्कान्तस्य कर्तृता ॥ ३१ ॥</p>
<p>वस्तु च सर्वदैव अविनाशात्मत्रिविधपरिच्छेदरहितमिति यावत् । तथा च जीवनिर्गमनं<br>
कुम्भाकाशोदरे [इदं सप्तम्यन्तमधिकमिव प्रतीयते ।]<br>
कुम्भनिर्गमनात्कुम्भाकाशनिर्गमनमिवौपचारिकं सम्पन्नमित्याशयेनाह##-</p>
<p>अकर्तुरेव हि तथा कर्तृता तस्य कथ्यते ।<br>
मणिसन्निधिमात्रेण यथायः स्पन्दते जडम ।<br>
तत्सत्तया तथैवायं देहश्चेतत्यचिद्वपुः ॥ ३२ ॥</p>
<p>तत्र स्थितं जगदिदं जगदेकबीजे चिन्नाम्नि संविदितकल्पितकल्पनेन ।<br>
लोलोर्मिजालमिव वारिणि चित्ररूपं खादप्यरूपवति यत्र न किञ्चिदस्ति ॥ ३३ ॥</p>
<p>उक्तमर्थं सङ्क्षिप्योपसंहरति-तत्रेति । तत्र अज्ञाते ब्रह्मणि<br>
पूर्वपूर्वसंविदितजगत्कल्पितवासनाप्रयुक्तेनोत्तरोत्तरकल्पनेनेदं जगत्स्थितम् । यत्र<br>
यस्मिन् ज्ञाते खादाकाशादप्यरूपिणि मूर्तामूर्तरूपशून्ये नान्यत्किञ्चिदस्तीत्यर्थः<br>
॥ ३३ ॥</p>
<p>इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु<br>
निर्वाणप्रकरणे पू० विद्यानिराकरणं नाम नवमः सर्गः ॥ ९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
विद्यानिराकरणं नाम नवमः सर्गः ॥ ९ ॥</p>
<h1 id="०१०">०१०</h1>
<p>दशमः सर्गः १०</p>
<p>श्रीवसिष्ठ उवाच ।</p>
<p>तस्मान्नकिञ्चिदेवेदं जगत्स्थावरजङ्गमम् ।<br>
नकिञ्चिद्भूततां प्राप्तं यत्किञ्चिदिति विद्धि हे ॥ १ ॥</p>
<p>अविद्याबन्धविभ्रान्तिः स्थावरेषु मनःस्थितिः ।<br>
बुद्धिपूर्वाद्विचाराच्च बन्धमोक्षः प्रपञ्च्यते ॥</p>
<p>तस्माज्जगज्जीवभेदस्याज्ञातब्रह्ममात्रत्वाज्ज्ञाते तस्मिन्निदं नकिञ्चिदेवेत्यर्थः ॥<br>
१ ॥</p>
<p>यत्र काचिन्न कलना भावाभावमयात्मिका ।<br>
तदिदं राम जीवादि सर्वं व्यर्थं किमीहसे ॥ २ ॥</p>
<p>इदं जीवादि सर्वं यत्र भावाभावमयात्मिका काचित्कलना नास्ति तत्तादृशं<br>
ब्रह्मैव । एवं च व्यर्थं किमीहसे इच्छसि ॥ २ ॥</p>
<p>सम्बन्धोऽयमसावन्तर्हृदि यो व्यपदिश्यते ।<br>
न तं लभामहे सर्पं रज्जुसर्पभ्रमादिव ॥ ३ ॥</p>
<p>सम्बन्धो देहे बाह्यभोग्ये चाहम्ममतालक्षणः । न तं लभामहे विमर्शेनेति<br>
शेषः ॥ ३ ॥</p>
<p>अपरिज्ञात आत्मैव भ्रमतां समुपागतः ।<br>
ज्ञात आत्मत्वमायाति सीमान्तः सर्वसंविदाम् ॥ ४ ॥</p>
<p>भ्रमतां जगद्भ्रान्तिम् ॥ ४ ॥</p>
<p>अविद्येत्युच्यते लोके चिच्चेत्यमलमाश्रिता ।<br>
चेत्यातीतात्मतामेति सर्वोपाधिविवर्जिता ॥ ५ ॥</p>
<p>चेत्यबीजभूतं मलं स्वसत्तारोपेणाश्रिता । एति विद्ययेति शेषः ॥ ५ ॥</p>
<p>चित्तमात्रं हि पुरुषस्तस्मिन्नष्टे च नश्यति ।<br>
स्थिते तिष्ठति चात्मायं घटे सति घटाम्बरम् ॥ ६ ॥</p>
<p>एवमविद्यास्वरूपमुक्त्वा तत्कार्योपाधिना आत्मनो बन्धभ्रमं दर्शयति##-<br>
नश्यतीव । एतेभ्यो भूतेभ्यः समुत्थाय तान्येवानुविनश्यति विनाशमेवापीतो भवति<br>
इत्यादिश्रुतेः । घटाम्बरं यथेति शेषः ॥ ६ ॥</p>
<p>गच्छन्पश्यति गच्छन्तं स्थितं तिष्ठञ्छिशुर्यथा ।<br>
भ्रान्तमेवमिदं चेतः पश्यत्यात्मानमाकुलम् ॥ ७ ॥</p>
<p>एवं गत्यादिकमपि चित्तधर्मं स्वात्मन्यारोपयतीत्याह-गच्छन्निति । अयमात्मा<br>
एवं भ्रान्तमिदं चेतश्चित्तमेव आकुलमात्मानं पश्यति ॥ ७ ॥</p>
<p>कोशकारवदात्मानं वासनातनुतन्तुभिः ।<br>
वेष्टयच्चैव चेतोऽन्तर्बालत्वान्नावबुध्यते ॥ ८ ॥</p>
<p>अतएव तद्गतवासनाभिः स्वं बध्नातीत्याह-कोशेति । कोशकारः कृमिविशेषः ।<br>
बालत्वाद्विवेकशून्यत्वात् ॥ ८ ॥</p>
<p>श्रीराम उवाच ।</p>
<p>मौर्ख्यमत्यन्तघनतामागतं समवस्थितम् ।<br>
स्थावरादि तनु प्राप्तं कीदृशं भवति प्रभो ॥ ९ ॥</p>
<p>बालपदोक्ताविवेकप्रसङ्गादविवेकपरमावधीनां स्थावराणां चित्तस्थितिं<br>
जिज्ञासुः श्रीरामः पृच्छति-मौर्ख्यमिति । समवस्थितमवलम्बितम् ॥ ९ ॥</p>
<p>श्रीवसिष्ठ उवाच ।</p>
<p>अमनस्त्वमसम्प्राप्तं मनस्त्वादपि च च्युतम् ।<br>
तटस्थं रूपमाश्रित्य स्थितैषा स्थावरेषु चित् ॥ १० ॥</p>
<p>अमनस्त्वं सुषुप्ताविव सुखदुःखसंवेदनायोग्यतापादकं मनोलयम् ।<br>
पूर्वापरपरामर्शक्षममननयोग्यतालक्षणमनस्त्वादपि च्युतम् । तटस्थं<br>
मुग्धतालक्षणं रूपमाश्रित्य । चित् जीवचित् ॥ १० ॥</p>
<p>तत्र दूरस्थिता मुक्तिर्मन्ये वेद्यविदां वर ।<br>
सुप्तपुर्यष्टका यत्र चित्स्थिता दुःखदायिनी ।<br>
मूकान्धजडवत्तत्र सत्तामात्रेण तिष्ठति ॥ ११ ॥</p>
<p>सुप्तं विवेकाक्षमम् । पुर्यष्टकपदेन तदन्तर्गतं बाह्यान्तःकरणजातं लक्ष्यते ।<br>
अतएव दुःखप्रतीकाराक्षमत्वाद्बहुदुःखदायिनी । मूकपदेन कर्मेन्द्रियशून्यता ।<br>
अन्धपदेन ज्ञानेन्द्रियप्रचारशून्यता । जडपदेन<br>
मानसप्रसारणशून्यतोपलक्ष्यते ॥ ११ ॥</p>
<p>श्रीराम उवाच ।</p>
<p>सत्ताद्वैततया यत्र संस्थिता स्थावरेषु चित् ।<br>
तत्रादूरस्थिता मुक्तिर्मन्ये वेद्यविदां वर ॥ १२ ॥</p>
<p>ज्ञानकर्मेन्द्रियव्यापारशून्यतया सत्तामात्रेण चित् स्थिता चेत्तादृशस्थितौ<br>
योगिनामिव शीघ्रमेव वासनाक्षयमनोनाशसम्भवाददूरस्थिता मुक्तिरुचितेति<br>
दूरस्थिता मुक्तिरिति वदतस्तव कोऽभिप्राय इत्याशयेन रामः पृच्छति-सत्तेति ॥ १२ ॥</p>
<p>श्रीवसिष्ठ उवाच ।</p>
<p>बुद्धिपूर्वं विचार्येदं यथावस्त्ववलोकनात् ।<br>
सत्तासामान्यबोधो यः स मोक्षश्चेदनन्तकः ॥ १३ ॥</p>
<p>शास्त्रविहितकर्मानुष्ठानकृतचित्तशुद्धिसाधनचतुष्टयसम्पत्तिसहकृतश्रवण्<br>
अमनननिदिध्यासनजन्यतत्त्वसाक्षात्कारकृतसमूलवासनाक्षयमनोनाशाभ्यां<br>
सत्तासामान्यस्थितिर्हि मोक्षः स चानन्तदुष्कृतदुर्वासनाबीजसम्भूतानां<br>
नारकिप्रायाणां स्थावराणां शास्त्राधिकारिजन्मदौर्लभ्याद्दुर्लभतर इति<br>
श्रीवसिष्ठः स्वोक्तेरभिप्रायं वर्णयति-बुद्धिपूर्वमित्यादिना ॥ १३ ॥</p>
<p>परिज्ञाय परित्यागो वासनानां य उत्तमः ।<br>
सत्तासामान्यरूपत्वं तत्कैवल्यपदं विदुः ॥ १४ ॥</p>
<p>परिज्ञायात्मतत्त्वमिति शेषः ॥ १४ ॥</p>
<p>विचार्यार्यैः सहालोक्य शास्त्राण्यध्यात्मभावनात् ।<br>
सत्तासामान्यनिष्ठत्वं यत्तद्ब्रह्म परं विदुः ॥ १५ ॥</p>
<p>शास्त्राणि आर्यैर्गुरुसतीर्थ्यादिभिः सह विचार्य<br>
अध्यात्मभावनान्मननपूर्वकनिदिध्यासनात्तत्त्वमालोक्य ॥ १५ ॥</p>
<p>अन्तः सुप्ता स्थिता मन्दा यत्र बीज इवाङ्कुरः ।<br>
वासना तत्सुषुप्तत्वं विद्धि जन्मप्रदं पुनः ॥ १६ ॥</p>
<p>स्थावरेषु तद्दूरतरमित्युपपादयति-अन्तरित्यादिना ।सुषुप्तत्वमिव सुषुप्तत्वम् ॥ १६<br>
॥</p>
<p>अन्तः संलीनमननं परितः सुप्तवासनम् ।<br>
सुषुप्तं जडधर्मापि जन्म दुःखशतप्रदम् ॥ १७ ॥</p>
<p>जडधर्मापि पाषाणादिभाववद्वृत्तिशून्यमपि ॥ १७ ॥</p>
<p>स्थावरादय एते हि समस्ता जडधर्मिणः ।<br>
सुषुप्तपदमारूढा जन्मयोग्याः पुनः पुनः ॥ १८ ॥</p>
<p>यथा बीजेषु पुष्पादि मृदो राशौ घटो यथा ।<br>
तथान्तः संस्थिता साधो स्थावरेषु स्ववासना ॥ १९ ॥</p>
<p>स्थावरेषु वासनैव नास्तीति मन्दाशङ्कां परिहरति-यथेति । पुष्पादीति<br>
व्युत्क्रमादुक्तिः । अङ्कुरादिपुष्पान्तमित्यर्थः ॥ १९ ॥</p>
<p>यत्रास्ति वासनाबीजं तत्सुषुप्तं न सिद्धये ।<br>
निर्बीजा वासना यत्र तत्तुर्यं सिद्धिदं स्मृतम् ॥ २० ॥</p>
<p>निर्बीजा ज्ञानाग्निभर्जितबीजशक्तिः ॥ २० ॥</p>
<p>वासनायास्तथा वह्नेरृणव्याधिद्विषामपि ।<br>
स्नेहवैरविषाणां यः शेषः स्वल्पोऽपि बाधते ॥ २१ ॥</p>
<p>अतएवाल्पापि वासना परिशिष्टा वह्न्यादिशेषवत्क्रमादभिवृद्ध्या<br>
महानर्थहेतुर्भवतीति निःशेषं तत्क्षयः कार्य इत्याशयेनाह-वासनाया इति ॥ २१<br>
॥</p>
<p>निर्दग्धवासनाबीजसत्तासामान्यरूपवान् ।<br>
सदेहो वा विदेहो वा न भूयो दुःखभाग्भवेत् ॥ २२ ॥</p>
<p>चिच्छक्तिर्वासनाबीजरूपिणी स्वापधर्मिणि ।<br>
स्थिता रसतया नित्यं स्थावरादिषु वस्तुषु ॥ २३ ॥</p>
<p>चिच्छक्तिरावृतचिद्रूपा वासना बीजशक्तिः रसतया बीजे अङ्कुरशक्तिलक्षणो<br>
भर्जननाश्यो रस इव ॥ २३ ॥</p>
<p>बीजेषूल्लासरूपेण जाड्येन जडरूपिषु ।<br>
द्रव्येषु द्रव्यभावेन काठिन्येनेतरेषु च ॥ २४ ॥</p>
<p>सैव बीजादिसर्वकारणेषु नानारूपेण स्थितेत्याह-बीजेष्वित्यादिना । उल्लासो<br>
भूजलयोगादुत्फुल्लता तेन लिङ्गेन रूप्यते अनुभूयते<br>
इत्युल्लासरूपमङ्कुरजननशक्तिस्तदात्मना द्रव्येषु धनरत्नादिषु द्रव्यभावेन<br>
स्पृहणीयताप्रयोजकभव्यभावेन । द्रव्यं च भव्ये इत्यनुशासनात् । इतरेषु<br>
शिलादिषु बालेन [पापेन इति पाठः ।] कुलमितिवदभेदान्वयः ॥ २४ ॥</p>
<p>भस्मन्यथानित्यरूपा पांसुष्वप्यणुरूपिणी ।<br>
असितेष्वसितस्थित्या सितधारतयासिषु ॥ २५ ॥</p>
<p>भस्मनि पांसुष्वप्यनित्यरूपा पूर्वतनकाष्ठलोष्टादिध्वंसरूपा ।<br>
अणुरूपिण्यप्यसितेषु मलिनेष्वक्षाधारे चासितस्थित्या मालिन्यमार्दवरूपया स्थित्या ।<br>
असिषु खड्गादिषु सितधारतया तीक्ष्णधारतया ॥ २५ ॥</p>
<p>आत्मा शक्तिः पदार्थेषु तथा घटपटादिषु ।<br>
सर्वत्र सत्तासामान्यरूपमाश्रित्य तिष्ठति ॥ २६ ॥</p>
<p>घटपटादिषु सर्वत्र सर्ववस्तुष्वात्मैव सत्तासामान्यरूपं गृहीत्वा<br>
जलाहरणशीतनिवारणादिनानाशक्तिः संस्तिष्ठतीत्यर्थः ॥ २६ ॥</p>
<p>इतीयमखिला दृश्यदशामापूर्य संस्थिता ।<br>
यथा घटापटा प्रावृडम्बरालम्बिनी तथा ॥ २७ ॥</p>
<p>घटा मेघजालमेव पट आच्छादको यस्यास्तथाविधा प्रावृड् वर्षर्तुः ॥ २७ ॥</p>
<p>स्वरूपमस्याश्चैवैतत्कथितं प्रविचारितम् ।<br>
असर्वं सर्वतो व्यापि सदिवासन्मयात्मकम् ॥ २८ ॥</p>
<p>आत्मदृष्टिरदृष्टैषा संसारभ्रमदायिनी ।<br>
दृष्टा सती समग्राणां दुःखानां क्षयकारिणी ॥ २९ ॥</p>
<p>अस्या अज्ञानावृतचिच्छक्तेः । असन्मयात्मकमसत्यमायाविकारतादात्म्यापन्नम् ॥<br>
२८ ॥ २९ ॥</p>
<p>अस्यास्त्वदर्शनं यत्तदविद्येत्युच्यते बुधैः ।<br>
अविद्या हि जगद्धेतुस्ततः सर्वं प्रवर्तते ॥ ३० ॥</p>
<p>अस्या आत्मदृष्टेरदर्शनं दर्शनविरोध्यावरणरूपम् ॥ ३० ॥</p>
<p>अविद्या रूपरहिता यावदेवावलोक्यते ।<br>
तावदेव गलत्याशु तुहिनाणुर्यथातपे ॥ ३१ ॥</p>
<p>रूपरहिता स्वरूपशून्या ॥ ३१ ॥</p>
<p>यथा नरो गलन्निद्रो यावत्कलनया मनाक् ।<br>
विमृशत्याशयं तावन्निद्रा तस्य विलीयते ॥ ३२ ॥</p>
<p>दृष्टान्तान्तराण्यप्याह-यथेत्यादिना । आशयं स्वचित्तवृत्तान्तम् ॥ ३२ ॥</p>
<p>यथा कीदृगवस्त्वेतदिति यावद्विकल्प्यते ।<br>
अविद्या क्षीयते तावदालोकेनान्धता यथा ॥ ३३ ॥</p>
<p>तत्त्वपर्यालोचने सर्पादिभ्रमनिवृत्तिरप्यत्र दृष्टान्त इत्याशयेनाह-यथेति ।<br>
अवस्तु सर्पादि कीदृक् । किं वास्तवमुत मद्भ्रान्तिकल्पितमिति यावद्विकल्प्यते<br>
विमृश्यते । अन्धता तमःकृतदर्शनशक्तिप्रतिबन्धः ॥ ३३ ॥</p>
<p>दीपहस्तो यथाभ्येति तमोरूपदिदृक्षया ।<br>
तथा विलीयते सर्वं तमस्तापैर्घृतं यथा ॥ ३४ ॥</p>
<p>अभ्येति चेदिति शेषः । यथा तमो विलीयते तथा सर्वं साविद्यं जगत् ॥ ३४ ॥</p>
<p>न च संलक्ष्यते दीपे तमसो रूपनिश्चयः ।<br>
उदेति केवलं ध्वान्तध्वंसो विमलमूर्तिमान् ॥ ३५ ॥</p>
<p>तमोरूपादर्शननिदर्शनं विवृणोति-नचेति । दीपे आनीयमाने सतीति शेषः ॥ ३५ ॥</p>
<p>एवमालोक्यमानैषा क्वापि याति पलायते ।<br>
असद्रूपा ह्यवस्तुत्वाद्दृश्यते ह्यविचारणात् ॥ ३६ ॥</p>
<p>मन्दमालोक्यमाना मन्दं याति सम्यगालोक्यमाना पलायते ॥ ३६ ॥</p>
<p>आलोक आगते यादृक्तमस्तद्दृश्यते तथा ।<br>
याऽवस्तुत्वे त्वविद्यायास्त्ववस्तुत्वं प्रतीयते ॥ ३७ ॥</p>
<p>कुतस्तस्या आस्तुत्वमिति चेत्स्वप्रतीतिवलादेवेत्याह-आलोक इति । आलोके आगते सति तत्तमो<br>
यादृक् असद्रूपं दृश्यते तथा या अविद्याप्यसती दृश्यते । ननु न तमस आलोकेन<br>
बाधः । त्रैकालिकत्वाप्रतीतेः । किन्तु औष्ण्येन जलशैत्यस्येव तिरोभावमात्रम् ।<br>
आलोकापगमे पुनस्तद्दर्शनादिति । तमसोऽवस्तुत्वे तु अस्तु तत्तथा । अविद्यायास्त्ववस्तुत्वं<br>
त्रैकालिकबाधानुभवेन प्रतीयत एवेत्यर्थः ॥ ३७ ॥</p>
<p>यावन्नालोक्यते तावन्न किञ्चिदपि दृश्यते ।<br>
आलोकिते यथाऽविद्या तत्तथा प्रतिपद्यते ॥ ३८ ॥</p>
<p>किञ्चिच्छुक्तिरज्ज्वाद्यपि वा रजतसर्पाद्यपि वा यावद्विचार्य नालोक्यते तावत्तत्त्वतो न<br>
दृश्यते । आलोकिते तु यथा यावत्स्वभावा अविद्या यथा च वस्तुतत्त्वं वर्तते तत्तथैव<br>
प्रतिपद्यत इत्यर्थः ॥ ३८ ॥</p>
<p>रक्तमांसास्थियन्त्रेऽस्मिन्कः स्यामहमिति स्वयम् ।<br>
यावद्विचार्यते तावत्सर्वमाशु विलीयते ॥ ३९ ॥</p>
<p>कथं विमृश्यालोकनं कार्यं तदाह-रक्तेति ॥ ३९ ॥</p>
<p>आद्यन्तयोरसद्रूपे नूनं परिहृते हृदा ।<br>
सर्वस्मिन्नेवयः शेषस्तमविद्याक्षयं विदुः ॥ ४० ॥</p>
<p>एवं विचारवता हृदा मनसा आद्यन्तयोरसद्रूपे सर्वस्मिन् दृश्ये परिहृते सति<br>
यः शिष्यते इति शेषश्चिदात्मा । अध्यस्तबाधस्याधिष्ठानाव्यतिरेकादिति भावः ॥ ४० ॥</p>
<p>तन्न किञ्चिच्च किञ्चिद्वा तत्सद्ब्रह्मैव शाश्वतम् ।<br>
तद्वस्तु तदुपादेयं यदविद्या निवर्तते ॥ ४१ ॥</p>
<p>रूपं स्वनाम्न एवास्या ज्ञायते निःस्वभावकम् ।<br>
नहि जिह्वागतस्वाद्यस्वादोऽन्यस्मात्प्रतीयते ॥ ४२ ॥</p>
<p>बाध्यस्य निःस्वरूपत्वे तद्बाधस्यात्ममात्रत्वे वा न प्रमाणान्तरं मृग्यम् ।<br>
माया अविद्यादिनाम्नस्तादृशस्वाप्नाद्यर्थेष्वेव रूढत्वादित्याह-रूपमिति ॥ ४२<br>
॥</p>
<p>नाविद्या क्वचिदप्यस्ति ब्रह्मैवेदमखण्डितम् ।<br>
सदसत्कलनास्फारमशेषं येन मण्डितम् ॥ ४३ ॥</p>
<p>एतावदेवाविद्याया नेदं ब्रह्मेति निश्चयः ।<br>
एतदेव क्षयो यस्या ब्रह्मेदमिति निश्चयः ॥ ४४ ॥</p>
<p>एवं सति फलितं निष्कृष्टमविद्यातत्क्षययोः स्वरूपमाह-एतावदिति ।<br>
अविद्यायाः स्वरूपमिति शेषः ॥ ४४ ॥</p>
<p>घटपटशकटावभासजालं न विभुरितीत्युदितेह सा त्वविद्या ।<br>
घटपटशकटावभासजालं विभुरिति चेद्गलितैव सा त्वविद्या ॥ ४५ ॥</p>
<p>तदेव विवृण्वन्नुपसंहरति-घटेति । घटः पटः शकटं<br>
चेत्याद्यवभासमानं जगज्जालं विभुरपरिच्छिन्नसच्चिदात्मा न<br>
किन्त्वन्यदित्यादिरारोपितदृष्टिरेवाविद्या तदपवादेनापरिच्छिन्नसन्मात्रदृष्टिरेव<br>
तत्क्षय इत्यर्थः ॥ ४५ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पू० अविद्याचिकित्सा नाम दशमः सर्गः ॥ १० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अविद्याचिकित्सा नाम दशमः सर्गः ॥ १० ॥</p>
<h1 id="०११">०११</h1>
<p>एकादशः सर्गः ११</p>
<p>श्रीवसिष्ठ उवाच ।</p>
<p>पुनःपुनरिदं राम प्रबोधार्थं मयोच्यते ।<br>
अभ्यासेन विना साधो नाभ्युदेत्यात्मभावना ॥ १ ॥</p>
<p>जीवन्मुक्ता यया दृष्ट्या स्थिता हरिहरादयः ।<br>
सर्वं ब्रह्मेति सा दृष्टी रामायात्रोपदिश्यते ॥</p>
<p>उपदिष्टस्यैवार्थस्य पुनःपुनर्भङ्ग्यन्तरेणोपदेश<br>
उपदेश्यार्थव्युत्पत्तिदार्ढ्यार्थः । दृष्टफला हि<br>
श्रवणादयोऽवघातादिवद्यावत्फलोदयमावर्तनीयाः । तथा हि भगवतो<br>
बादरायणस्य सूत्रम् आवृत्तिरसकृदुपदेशात् इति । इति रहस्य<br>
जामितादोषपरिहारेणोत्साहजननायोद्घाटयन्प्रकृतामविद्याक्षये परिशिष्टां<br>
दृष्टिं श्रोतुं राममभिमुखीकरोति-पुनःपुनरिति ॥ १ ॥</p>
<p>अज्ञानमेतद्बलवदविद्येतरनामकम् ।<br>
जन्मान्तरसहस्रोत्थं घनं स्थितिमुपागतम् ॥ २ ॥</p>
<p>कुतो नाभ्युदेति तत्राह-अज्ञानमिति । सहस्रपदमानन्त्यपरम् । तथा<br>
चानन्तकोटिजन्माभ्यस्तद्वैतवासनास्थिरीकृतत्वान्न<br>
सकृदुपदेशात्सूच्छेदमित्यर्थः ॥ २ ॥</p>
<p>सबाह्याभ्यन्तरं सर्वैरिन्द्रियैरनुभूयते ।<br>
भावाभावेषु देहस्य तेनातिघनतां गतम् ॥ ३ ॥</p>
<p>चक्षुरादिप्रबलतरबाह्याभ्यन्तरबहुप्रमाणग्राह्यद्वैतरूपत्वाच्च<br>
प्राबल्यमित्याह-सबाह्याभ्यन्तरमिति । देहस्य भावे जीवनजागराद्यवस्थासु<br>
इन्द्रियैः । अभावे मरणप्रलयाद्यवस्थासु साक्षिणा सदानुभूयते ।<br>
अतिघनतामतिप्राबल्यम् ॥ ३ ॥</p>
<p>आत्मज्ञानं तु सर्वेषामिन्द्रियाणामगोचरम् ।<br>
सत्तां केवलमायाति मनःषष्ठेन्द्रियक्षये ॥ ४ ॥</p>
<p>ज्ञानस्य च सामग्र्या दौर्लभ्यं दर्शयति-आत्मेति द्वाभ्याम् ॥ ४ ॥</p>
<p>प्रोल्लङ्घ्येन्द्रियजां वृत्तिं यत्स्थितं तत्कथं किल ।<br>
याति प्रत्यक्षतां जन्तोः प्रत्यक्षातीतवृत्तिमत् ॥ ५ ॥</p>
<p>प्रोल्लङ्घ्य अतिक्रम्य ॥ ५ ॥</p>
<p>त्वमविद्यालतामेतां प्ररूढां हृदयद्रुमे ।<br>
ज्ञानाभ्यासविलासासिपातैश्छिन्धि स्वसिद्धये ॥ ६ ॥</p>
<p>अतएव पुनःपुनरुपदेशस्य मननाद्यभ्यासस्य चाविद्यालतानानाप्रतानच्छेदनेन<br>
सार्थक्यमित्याशयेनोपसंहरति-त्वमिति ॥ ६ ॥</p>
<p>यथा विहरति ज्ञातज्ञेयो जनकभूपतिः ।<br>
आत्मज्ञानाभ्यासपरस्तथा विहर राघव ॥ ७ ॥</p>
<p>निश्चयोऽयमभूत्तस्य कार्याकार्यविहारिणः ।<br>
जाग्रतस्तिष्ठतो वापि तज्ज्ञानां तेन सत्यता ॥ ८ ॥</p>
<p>अयं मदनुभवानुसारी निश्चयः कार्येण बहिर्व्यवहारेण अकार्येण समाधिना च<br>
विहारिणस्तस्याभूत् । तदेवाभ्यासफलं ज्ञानं तेन ज्ञानेनैवाभिव्यक्तस्य<br>
स्वरूपस्य सत्यता नापातज्ञानेनेत्यर्थः ॥ ८ ॥</p>
<p>निश्चयेन हरिर्येन विविधाचारकारिणा ।<br>
योनिष्ववतरत्युर्व्यां तत्तज्ज्ञत्वमुदाहृतम् ॥ ९ ॥</p>
<p>योनिषु गर्भवासादिकृच्छ्रेष्ववतरति । अवतरन्नपि न तत्प्रयुक्तदुःखैः स्पृश्यत<br>
इत्यर्थः । एवमुत्तरेष्वप्यूह्यम् ॥ ९ ॥</p>
<p>निश्चयो यस्त्रिनेत्रस्य कान्तया सह तिष्ठतः ।<br>
ब्रह्मणो वाप्यरागस्य स ते भवतु राघव ॥ १० ॥</p>
<p>यो निश्चयः सुरगुरोर्वाक्पतेर्भार्गवस्य च ।<br>
दिवाकरस्य शशिनः पवनस्यानलस्य च ॥ ११ ॥</p>
<p>नारदस्य पुलस्त्यस्य मम चाङ्गिरसस्तथा ।<br>
प्रचेतसो भृगोश्चैव क्रतोरत्रेः शुकस्य च ॥ १२ ॥</p>
<p>अन्येषामेव विप्रेन्द्र राजर्षीणां च राघव ।<br>
यो निश्चयो विमुक्तानां जीवतां ते भवत्वसौ ॥ १३ ॥</p>
<p>एवकारो जीवतामित्यनेन सम्बध्यते ॥ १३ ॥</p>
<p>श्रीराम उवाच ।</p>
<p>येनैते भगवन्धीरा निश्चयेन महाधियः ।<br>
विशोकाः संस्थितास्तन्मे ब्रह्मन्प्रब्रूहि तत्त्वतः ॥ १४ ॥</p>
<p>प्रश्रः स्पष्टः ॥ १४ ॥</p>
<p>श्रीवसिष्ठ उवाच ।</p>
<p>राजपुत्र महाबाहो विदिताखिलवेद्य हे ।<br>
स्फुटं शृणु यथा पृष्टमयमेषां हि निश्चयः ॥ १५ ॥</p>
<p>अयं वक्ष्यमाणप्रकारः ॥ १५ ॥</p>
<p>यदिदं किञ्चिदाभोगि जगज्जालं प्रदृश्यते ।<br>
तत्सर्वममलं ब्रह्म भवत्येतद्व्यवस्थितम् ॥ १६ ॥</p>
<p>तमेवाह-यदिदमित्यादिना । व्यवस्थितं मायिकाव्यवस्थितरूपत्यागेन<br>
पारमार्थिकस्वरूपे स्थितम् ॥ १६ ॥</p>
<p>ब्रह्म चिद्ब्रह्म भुवनं ब्रह्म भूतपरम्पराः ।<br>
ब्रह्माहं ब्रह्म मच्छत्रुर्ब्रह्म सन्मित्रबान्धवाः ॥ १७ ॥</p>
<p>सङ्क्षिप्योक्तमेव विस्तराद्विशिष्य दर्शयति-ब्रह्मेति ॥ १७ ॥</p>
<p>ब्रह्म कालत्रयं तच्च ब्रह्मण्येव व्यवस्थितम् ।<br>
तरङ्गमालयाम्भोधिर्यथात्मनि विवर्धते ॥ १८ ॥</p>
<p>विवर्धते विजृम्भते ॥ १८ ॥</p>
<p>तथा पदार्थलक्ष्म्येत्थमिदं ब्रह्म विवर्धते ।<br>
गृह्यते ब्रह्मणा ब्रह्म भुज्यते ब्रह्म ब्रह्मणा ॥ १९ ॥</p>
<p>सर्वक्रियाकारकफलानां ब्रह्मतैवेत्याशयेनाह-गृह्यत इति ॥ १९ ॥</p>
<p>ब्रह्म ब्रह्मणि बृंहाभिर्ब्रह्मशक्त्येव बृंहति ।<br>
ब्रह्म मच्छत्रुरूपं मे ब्रह्मणोऽप्रियकृद्यदि ॥ २० ॥</p>
<p>ब्रह्मशक्त्या मायया । बृंहाभिर्विवर्तैः । बृंहति वर्धत इव । अनया दृशा न<br>
क्वचिद्वेषरागादिप्रसक्तिरित्याशयेनाह-ब्रह्मेति । अप्रियकृदनिष्टकर्तृ ॥ २० ॥</p>
<p>तद्ब्रह्मणि ब्रह्मनिष्ठं किमन्यत्कस्यचित्कृतम् ।<br>
रागादीनामवस्थानं कल्पितानां खवृक्षवत् ॥ २१ ॥</p>
<p>तत्तर्हि ॥ २१ ॥</p>
<p>असङ्कल्पेन नष्टानां कः प्रसङ्गोऽत्र वर्धते ।<br>
ब्रह्मण्येव हि सर्वस्मिंश्चरणस्पन्दनादिकम् ॥ २२ ॥</p>
<p>अत्र ब्रह्मणि । सर्वस्मिन् पूर्णे । चरणस्पन्दनं गमनं तदादिकम् ॥ २२ ॥</p>
<p>स्फुरति ब्रह्म सकलं सुखितादुःखिते कुतः ।<br>
ब्रह्म ब्रह्मणि सन्तृप्तं ब्रह्म ब्रह्मणि संस्थितम् ॥ २३ ॥</p>
<p>यतः सकलं ब्रह्म सुखैकरसं स्फुरत्यतो दुःखितादि कुतः ॥ २३ ॥</p>
<p>स्फुरति ब्रह्मणि ब्रह्म नाहमस्मीतरात्मकः ।<br>
घटो ब्रह्म पटो ब्रह्म ब्रह्माहमिदमाततम् ॥ २४ ॥</p>
<p>अतो रागविरागाणां मृषेव कलनेह का ।<br>
मरणब्रह्मणि स्वैरं देहब्रह्मणि सङ्गते ॥ २५ ॥</p>
<p>अनया दृशा आत्यन्तिकीमभयप्राप्तिमाह-मरणेति ॥ २५ ॥</p>
<p>दुःखितानाम कैव स्याद्रज्जुसर्पभ्रमोपमा ।<br>
सम्भोगादौ सुखं ब्रह्मण्यास्थिते देहब्रह्मणि ॥ २६ ॥</p>
<p>एवमात्यन्तिकी भोगरागनिवृत्तिरपि सिध्यतीत्याह-सम्भोगेति ॥ २६ ॥</p>
<p>सम्पन्नमेतन्म इति मुधा स्यात्कलना कुतः ।<br>
वीच्यम्भसोः स्पन्दवतोर्न त्वन्यदम्बुनो यथा ॥ २७ ॥</p>
<p>कलना इच्छा । स्पन्दवतोः सतोरम्बुनोऽन्यद्यथा किञ्चिदपि नास्ति तथेत्यर्थः ॥ २७ ॥</p>
<p>त्वत्तामत्ते तथा न स्तो ब्रह्मणि स्पन्दरूपिणी ।<br>
यथावर्तमृते तोये न किञ्चिन्म्रियते क्वचित् ॥ २८ ॥</p>
<p>स्पन्दो रागद्वेषादिना चलनं तद्रूपिणी । तत्प्रयोजके इति यावत् । आवर्तस्य मृते नाशे ॥<br>
२८ ॥</p>
<p>मृतिब्रह्मत्वमायाते देहब्रह्मणि वै तथा ।<br>
यथा चलाचले तोये त्वत्तामत्ते न तिष्ठतः ॥ २९ ॥</p>
<p>तथा देहब्रह्मणि मृतिब्रह्मत्वमायातेऽपि न किञ्चिन्म्रियते इत्यर्थः ।<br>
जडरूपापरित्यागेनैव सर्वपर्यायेषु ब्रह्मता मा ग्राहीति तन्निषेधति-यथेति ।<br>
चलाचले चञ्चले चले अचले चेति वा ॥ २९ ॥</p>
<p>तथा जडाजडे रूपे न स्थिते परमात्मनि ।<br>
कटकत्वं यथा हेम्नो यथावर्तो जलस्य च ॥ ३० ॥</p>
<p>जडरूपाभावे प्रतियोग्यप्रसिद्धावजडमिति तद्व्यावृत्तरूपस्याप्यप्रसक्तेरिति<br>
भावः ॥ ३० ॥</p>
<p>तदतद्भावरूपेयं तथा प्रकृतिरात्मनः ।<br>
इदं हि जीवभूतात्म जडरूपमिदं भवेत् ॥ ३१ ॥</p>
<p>तस्यैव अतदिव भावो यया तथारूपा प्रकृतिर्मायिकः स्वभावस्तद्वशादेव<br>
जीवजडरूपभेदकल्पनेत्याह-इदमिति ॥ ३१ ॥</p>
<p>इत्यज्ञानात्मनो मोहो न च ज्ञानात्मनः क्वचित् ।<br>
अज्ञस्य दुःखौघमयं ज्ञस्यानन्दमयं जगत् ॥ ३२ ॥</p>
<p>अतएव तत्त्वविदः सर्वं जगदानन्दैकरसमेवेत्याह-अज्ञस्येति ॥ ३२ ॥</p>
<p>अन्धं भुवनमन्धस्य प्रकाशं तु स चक्षुषः ।<br>
जगदेकात्मकं ज्ञस्य मूर्खस्यातीव दुःखदम् ॥ ३३ ॥</p>
<p>शिशोरिव स्फुरद्यक्षा निशा पुंसस्तु केवला ।<br>
अस्मिन्ब्रह्मघटे नित्यमेकस्मिन्सर्वतः स्थिते ॥ ३४ ॥</p>
<p>यथा निशा रात्रिः शिशोर्बालस्य दृशा स्फुरन्स्वभ्रान्तिपरिकल्पितो यक्षो यस्यां<br>
तथाविधा । पुंसो युववृद्धपुरुषस्य केवला निर्यक्षा । ब्रह्मलक्षणे<br>
पूर्णामृतघटे ॥ ३४ ॥</p>
<p>न किञ्चिन्म्रियते नाम न च किञ्चन जीवति ।<br>
यथोल्लासविलासेषु न नश्यति न जायते ॥ ३५ ॥</p>
<p>तरङ्गादिमहाम्भोधौ भूतवृन्दं तथात्मनि ।<br>
इदं नास्तीदमस्तीति भ्रान्तिर्नामात्मनात्मनि ॥ ३६ ॥</p>
<p>शक्तिर्निर्हेतुकैवान्तः स्फुरति स्फटिकांशुवत् ।<br>
जगच्छक्त्यात्मनात्मैव ब्रह्म स्वात्मनि संस्थितम् ॥ ३७ ॥</p>
<p>शक्तिर्मायास्फटिकस्यांशुरनेकप्रतिबिम्बग्रहणयोग्यतापादकस्वच्छता सैव<br>
यथा नानाप्रतिबिम्बतत्तद्गुणक्रियादिवैचित्र्यात्मना अन्तः स्फुरति तद्वत्सा<br>
जगदात्मना तत्तत्पदार्थशक्त्यात्मना च स्फुरति प्रथते । सा च प्रथा आत्मैव तच्च<br>
ब्रह्म स्वात्मन्येवाद्वये संस्थितम् ॥ ३७ ॥</p>
<p>तरङ्गकणजालेन पयसीव पयो घनम् ।<br>
शरीरनाशेन कथं ब्रह्मणो मृतधीर्भवेत् ॥ ३८ ॥</p>
<p>अतएव शरीरनाशेन नात्मनाश इति दृष्टान्तेनोपपादयति चतुर्भिः ॥ ३८ ॥</p>
<p>ब्रह्मणो व्यतिरिक्तं हि न शरीरादि विद्यते ।<br>
पयसो व्यतिरेकेण तरङ्गादि महार्णवे ॥ ३९ ॥</p>
<p>यः कणो या च कणिका या वीचिर्यस्तरङ्गकः ।<br>
यः फेनो या च लहरी तद्यथा वारि वारिणि ॥ ४० ॥</p>
<p>यो देहो या च कलना यद्दृश्यं यौ क्षयाक्षयौ ।<br>
या भावरचना योऽर्थस्तया तद्ब्रह्म ब्रह्मणि ॥ ४१ ॥</p>
<p>कलना इन्द्रियव्यापारः । दृश्यं भोग्यम् । क्षयाक्षयौ विपत्सम्पदौ । भावा<br>
हर्षविषादादयस्तद्रचना । अर्थः पुरुषार्थभोगः ॥ ४१ ॥</p>
<p>संस्थानरचना चित्रा ब्रह्मणः कनकादिव ।<br>
नान्यरूपा विमूढानां मृषैव द्वित्वभावना ॥ ४२ ॥</p>
<p>मनो बुद्धिरहङ्कारस्तन्मात्राणीन्द्रियाणि च ।<br>
ब्रह्मैव सर्वं नानात्म सुखं दुःखं न विद्यते ॥ ४३ ॥</p>
<p>अयं सोऽहमिदं चित्तमित्याद्यर्थोत्थया गिरा ।<br>
शब्दप्रतिश्रवेणाद्राविवात्मात्मनि जृम्भते ॥ ४४ ॥</p>
<p>यथा एक एव शब्दः अद्रौ पर्वतसन्निधौ प्रतिश्रवेण प्रतिध्वन्यात्मना द्विरुक्त इव<br>
जृम्भते तथा देहचित्तबाह्यार्थादिरूपनामभेदेनात्मैव जृम्भत इत्यर्थः ॥ ४४ ॥</p>
<p>ब्रह्मैवाज्ञातमज्ञत्वमभ्यागतमिव स्थितम् ।<br>
तथा हि दृश्यते स्वप्ने चेतसात्मात्मनात्मनः ॥ ४५ ॥</p>
<p>अज्ञत्वं जीवजगद्भावम् । तत्र आत्मनि चैव विचित्राश्च हि इति बादरायणोक्तं<br>
स्वप्नदृष्टान्तमाह-तथाहीति ॥ ४५ ॥</p>
<p>अभावितं ब्रह्मतया ब्रह्माज्ञानमलं भवेत् ।<br>
अभावितं हेमतया यथा हेम च मृद्भवेत् ॥ ४६ ॥</p>
<p>अज्ञानस्यात्यन्तविरुद्धासम्भावितकारिता लोके प्रसिद्धैवेत्याह-अभावितमिति ॥ ४६<br>
॥</p>
<p>स्वयं प्रभुर्महात्मैव ब्रह्म ब्रह्मविदो विदुः ।<br>
अपरिज्ञातमज्ञानमज्ञानामिति कथ्यते ॥ ४७ ॥</p>
<p>अतएव तदज्ञदृशैवाज्ञानरूपं न तत्त्वज्ञदृशेत्याह-स्वयम्प्रभुरिति ॥<br>
४७ ॥</p>
<p>ज्ञातं ब्रह्मतया ब्रह्म ब्रह्मैव भवति क्षणात् ।<br>
ज्ञातं हेमतया हेम हेमैव भवति क्षणात् ॥ ४८ ॥</p>
<p>ब्रह्मात्मा सर्वशक्तिर्हि तद्यथा भावयत्यलम् ।<br>
निर्हेतुकः स्वयं शक्त्या तत्तथाशु प्रपश्यति ॥ ४९ ॥</p>
<p>आत्मा स्वयं ब्रह्म यथा जीवजगद्रूपेण तात्त्विकब्रह्मरूपेण वा भावयति ॥ ४९ ॥</p>
<p>अकर्मकर्तृकरणमकारणमनामयम् ।<br>
स्वयम्प्रभुं महात्मानं ब्रह्म ब्रह्मविदो विदुः ॥ ५० ॥</p>
<p>अतएव तत्त्वविदो न जीवजगद्भावेन पश्यन्तीत्याह-अकर्मेति । स्वबोधात्स्वभावे<br>
स्वयं प्रभवतीति स्वयं प्रभुस्तम् ॥ ५० ॥</p>
<p>अपरिज्ञातमज्ञानामज्ञानमिति कथ्यते ।<br>
परिज्ञातं भवेज्ज्ञानमज्ञानपरिनाशनम् ॥ ५१ ॥</p>
<p>बन्धुरेवापरिज्ञातो ह्यबन्धुरिति कथ्यते ।<br>
परिज्ञातो भवेद्बन्धुरबन्धुभ्रमनाशनात् ॥ ५२ ॥</p>
<p>इदं त्वयुक्तमित्यन्तर्ज्ञाते सोदेति भावना ।<br>
यस्मादयुक्ताद्वैरस्याद्यया किल विरज्यते ॥ ५३ ॥</p>
<p>तर्हि जीवजगतोर्ब्रह्ममात्रताभावना सहसैव सर्वेषां कुतो नोदेति वैराग्याभावादिति<br>
चेतद्धेतव एव तर्ह्युच्यन्तां तत्राह-इदं त्वित्यादिना । इदं<br>
जीवजगद्रूपमयुक्तं विचारासहमिति ज्ञाते सति सा ब्रह्मभावना उदेति ।<br>
यस्माद्धेतोरयुक्ताच्छुक्तिरजतादेर्वैरस्यप्रसिद्धेर्यया विचारणया जगत इव<br>
भोग्यवर्गादपि विरज्यते पुरुष इत्यर्थः ॥ ५३ ॥</p>
<p>द्वैतं त्वसत्यमित्यन्तर्ज्ञाते सोदेति भावना ।<br>
तस्माद्वैताच्च वैरस्याद्यया किल विरज्यते ॥ ५४ ॥</p>
<p>उक्ता विचारणा जगद्विषये तत्पदार्थशोधनतया पर्यवस्यतीत्याशयेन जगदंशे<br>
उक्तमेव स्फुटमाह-द्वैतमिति ॥ ५४ ॥</p>
<p>अयं नाहमिति ज्ञाते स्फुटे सोदेति भावना ।<br>
मिथ्याहङ्कारता तस्माद्यया नूनं विरज्यते ॥ ५५ ॥</p>
<p>जीवांशेऽपि सा त्वम्पदार्थशोधनतया पर्यवस्यतीत्याशयेन तदंशेऽप्युक्तं<br>
स्फुटयति-अयमिति । अयं देहादिकार्यकारणसङ्घातो नाहमिति ज्ञाते सति ॥ ५५ ॥</p>
<p>ब्रह्मैवाहमिति ज्ञाने सत्ये सोदेति भावना ।<br>
तस्मिन्सत्ये निजे रूपे यथान्तः परिलीयते ॥ ५६ ॥</p>
<p>पदार्थशोधफलभूताखण्डवाक्यार्थबोधतयापि सा पर्यवस्यतीत्याशयेन तस्मिन्<br>
जीवजगद्भावयोर्बाधलक्षणं लयं स्फुटयति-ब्रह्मैवेति ॥ ५६ ॥</p>
<p>सति विस्तारजे तस्मिन्ब्रह्मेदमिति वेद्म्यहम् ।<br>
त्वमहन्त्वादिबाधे तत्सदित्यादि जगद्गतम् ॥ ५७ ॥</p>
<p>अखण्डाकारबोधे सति स्थितमपि जगत्सदेकरसं ब्रह्मैव न<br>
पूर्ववद्दुःखरूपमित्याशयेनाह-सतीति द्वाभ्याम् । तस्मिन्नखण्डवाक्यार्थे<br>
विस्तारजे अपरिच्छिन्नस्वभावेनाविर्भूते सति त्वन्त्वमहन्त्वमादिपदादिदन्त्वं च<br>
तेषां बाधे सति तत् प्राक् प्रसिद्ध सत् आदिपदाद्भाति प्रियं मान रूपमिति<br>
पञ्चरूपमिदं जगद्गतं वस्तुजातं ब्रह्मैवेति वेद्मीत्यर्थः ॥ ५७ ॥</p>
<p>सत्यं सर्वप्रकाराढ्यं ब्रह्मेदमिति वेद्म्यहम् ।<br>
न मे दुःखं न कर्माणि न मे मोहो न वाञ्छितम् ॥ ५८ ॥</p>
<p>समः स्वस्थो विशोकोऽस्मि ब्रह्माहमिति सत्यता ।<br>
कलाकलङ्कमुक्तोऽस्मि सर्वमस्मि निरामयः ॥ ५९ ॥</p>
<p>तत्स्वभावस्थितमेव परमपुरुषार्थतया वर्णयति-सम इत्यादिना ॥ ५९ ॥</p>
<p>न त्यजामि न वाञ्छामि ब्रह्माहमिति सत्यता ।<br>
अहं रक्तमहं मांसमहमस्थीन्यहं वपुः ॥ ६० ॥</p>
<p>त्वन्तत्पदार्थशोधनमपि परिच्छेदपारोक्ष्यनिरासायैव तन्निरासेन<br>
सार्वात्म्यलाभे तु रक्तमांसादिरूपदेहादिरप्यात्मैवेति न<br>
निरासार्हमित्याशयेनाह-अहं रक्तमित्यादिना ॥ ६० ॥</p>
<p>चिदहं चेतनं चाहं ब्रह्माहमिति सत्यता ।<br>
द्यौरहं खमहं सार्कमहमाशा भुवोऽप्यहम् ॥ ६१ ॥</p>
<p>अहं घटपटाकारो ब्रह्माहमिति सत्यता ।<br>
अहं तृणमहं चोर्वी गुल्मोऽहं काननाद्यहम् ॥ ६२ ॥</p>
<p>शैलसागरसार्थोऽहं ब्रह्मैकत्वं किल स्थितम् ।<br>
आदानदानसङ्कोचपूर्विका भूतशक्तयः ॥ ६३ ॥</p>
<p>शैलाः सागराः सार्थः प्राणिसङ्घश्चाहम् । भूतशक्तयः प्राणिधर्माः ॥ ६३ ॥</p>
<p>सर्वमेव चिदेआत्मास्मि ब्रह्मण्याततरूपधृक् ।<br>
लतागुल्माङ्कुरादीनामहंसम्भवनैषिणाम् ॥ ६४ ॥</p>
<p>सम्भवनमङ्कुरकाण्डप्रतानशाखाद्याविर्भावस्तदेषिणाम् ॥ ६४ ॥</p>
<p>चिदात्मान्तर्गतं शान्तं परं ब्रह्म रसात्मकम् ।<br>
यस्मिन्सर्वं यतः सर्वं यत्सर्वं सर्वतश्च यत् ॥ ६५ ॥</p>
<p>यो मतः सर्व एकात्मा परं ब्रह्मेति निश्चयः ।<br>
चिदात्मा ब्रह्म सत्सत्यमृतं ज्ञ इति नामभिः ॥ ६६ ॥</p>
<p>प्रोच्यते सर्वगं तत्त्वं चिन्मात्रं चेत्यवर्जितम् ।<br>
आभासमात्रममलं सर्वभूतात्मबोधकम् ॥ ६७ ॥</p>
<p>सर्वत्रावस्थितं शान्तं चिद्ब्रह्मेत्यनुभूयते ।<br>
मनोबुद्धीन्द्रियव्रातसमस्तकलनान्वितम् ॥ ६८ ॥</p>
<p>अनुभूयते । ब्रह्मविद्भिरिति शेषः । ननु प्रतिपुरुषं मनोबुद्धीन्द्रियवृत्तिभेदेन<br>
चिति भेदानुभवात्कथं सा ब्रह्म स्यात्तत्राह-मन इत्यादिना । समस्तासु कलनासु<br>
वृत्तिष्वन्वितमनुगतम् ॥ ६८ ॥</p>
<p>भेदं त्यक्त्वा स्वमाभासं चिद्ब्रह्माहमनामयम् ।<br>
शब्दादीनामशेषाणां कारणानां जगत्स्थितेः ॥ ६९ ॥</p>
<p>स्वं प्रत्यक्स्वरूपमेव मा प्रमा तदाभासं स्वप्रकाशम् । शब्दादीनां<br>
तत्कारणानामाकाशादीनां तत्कृतजगत्स्थितेश्च तत्त्वावकाशकं<br>
सत्ताप्रथास्वरूपम् ॥ ६९ ॥</p>
<p>तत्त्वावकाशकं स्वच्छं चिद्ब्रह्मास्मि न मे क्षयः ।<br>
अनारतगलत्स्वच्छचिद्धारागहनात्मकम् ॥ ७० ॥</p>
<p>समस्तकलनान्वितत्वमुपपादयन्नक्तमेव स्फुटमाह-अनारतेति ।<br>
अग्निविस्फुलिङ्गधारावद्वृत्त्युपाधिधाराभिरनारतं गलन्त्यो निःसरन्त्यो<br>
याश्चिद्धारास्तासां गहनात्मकमाकरस्थानीयं प्रत्यगात्मरूपम् ॥ ७० ॥</p>
<p>आलोकः सुमनोमौनं चिद्ब्रह्मास्म्यमृतं परम् ।<br>
अनारतगलद्रूपं नित्यं चानुभवामृतम् ॥ ७१ ॥</p>
<p>सुमनसां योगिनां मौनमनुभूयमानमप्यभिलपितुमशक्यम् । अमृतं परं<br>
निरविषयानन्दरूपम् । एतदपि पूर्ववदुपपादयन्नुक्तमेवाह-अनारतेति ।<br>
अहङ्कारलक्षणानि निःशेषाणि समस्तानि भोक्तृचक्राणि प्रति<br>
तत्तद्भोगवृत्तिधारोपाधिभिर्मधुधारावदनारतगलद्रूपं<br>
कूटस्थनित्यानुभवानन्दैकरसं चिद्ब्रह्माहमित्यन्वयः ॥ ७१ ॥</p>
<p>अहन्निःशेषचक्राणि चिद्ब्रह्माहमलेपकम् ।<br>
सुषुप्तसदृशं शान्तमालोकविमलात्मकम् ॥ ७२ ॥</p>
<p>नित्यं चानुभवामृतमित्येतत्समाधिनिष्ठानुभवेनोपपादयन्नाह-सुषुप्तेति ॥<br>
७२ ॥</p>
<p>सम्भोगोत्तममाभासं चिद्ब्रह्मास्म्यपवासनम् ।<br>
खण्डादिस्वादुसंवित्तिरीषन्मात्रा तु तिष्ठति ॥ ७३ ॥</p>
<p>सम्भोगा मानुषानन्दादिहैरण्यगर्भान्तविषयसुखानि तेभ्योऽप्युत्तमम् । आभासं<br>
सर्वतः प्रकाशमानम् । सम्भोगोत्तममिति यदुक्तं तदुपपाद्यानुभावयति##-<br>
खण्डशर्करादिस्वादुसंवित्तिरीषन्मात्राखण्डरसस्य जिह्वातः<br>
कण्ठोपसर्पणपर्यन्ताल्पतरदेशकालपरिच्छिन्ना तिष्ठति सैव तु<br>
स्वपरिच्छेदहेतुषु चित्तचेत्यचेतयितृषु स्वप्रकाशानन्दैकरसतयावबुद्धेषु सत्सु<br>
परिच्छेदोपाधिच्युतावपि च्युतिरहितात्मा तदेव निरतिशयानन्दं ब्रह्माहमित्यन्वयः<br>
॥ ७३ ॥</p>
<p>चित्तादिष्ववबुद्धेषु तद्धि ब्रह्माहमच्युतः ।<br>
कान्तासंसक्तचित्तस्य चन्द्रे समुदिते सति ॥ ७४ ॥</p>
<p>ननु ज्ञानस्य विषयोपाधिनिर्मुक्ता स्थितिरेवाप्रसिद्धेत्याशङ्क्य तत्प्रसिद्धिं<br>
दर्शयति-कान्तेति । निशि कान्तासंसक्तचित्तस्य चन्द्रोदये सति<br>
चन्द्रकान्तोभयदर्शने अन्तराले देशे चितो<br>
विच्छेदाननुभवाच्चन्द्राकारप्रत्ययपर्यन्तमविच्छिन्नसत्तात्मकं निर्विषयं<br>
चिद्ब्रह्म प्रसिद्धं तदेवाहमित्यर्थः ॥ ७४ ॥</p>
<p>चन्द्रप्रत्ययसत्त्वात्म चिद्ब्रह्माहमनामयम् ।<br>
भूमिष्ठनरदृष्टीनां लग्नानां खे निशाकरे ॥ ७५ ॥</p>
<p>भूमिष्ठेति तस्यैव स्फुटीकरणम् ॥ ७५ ॥</p>
<p>या खस्था ननु चिच्छक्तिस्तच्चिद्ब्रह्मास्ति निर्मलम् ।<br>
सुखदुःखादिकलनाविकलो निर्मलस्तथा ॥ ७६ ॥</p>
<p>खस्था आन्तरालिकनभःप्रदेशस्था । उदासीनानां<br>
सुखदुःखाद्याकारवृत्त्यन्तरशून्यतादशायां निर्विषयस्वात्मप्रथा<br>
प्रसिद्धैवेत्याशयेनाह-सुखेति ॥ ७६ ॥</p>
<p>सत्यानुभवरूपात्म चिद्ब्रह्मात्मास्मि शाश्वतः ।<br>
असंस्तुताध्वगालोके मनस्यन्यत्र संस्थिते ॥ ७७ ॥</p>
<p>एवमिहस्थस्य पुंसोऽन्यत्र दूरस्थे विषये न संस्तुतः<br>
सम्पादितोऽध्वगानामन्तरालमार्गस्थानां पदार्थानामालोको येन तथाविधे मनसि<br>
संस्थिते सति अन्तराले देशे अनागस्का विषयसंस्पर्शापराधशून्या या<br>
प्रतीतिश्चिन्मात्रं तदित्यर्थः ॥ ७७ ॥</p>
<p>या प्रतीतिरनागस्का तच्चिद्ब्रह्मास्मि सर्वगः ।<br>
भूवार्यनिलबीजानां सम्बन्धेऽङ्कुरकर्मसु ॥ ७८ ॥</p>
<p>सम्बन्धे मेलने सति अङ्कुरलक्षणेषु कर्मसु कार्येषु उद्गमनीया<br>
बहिर्निर्गमनानुकूला या चिच्छक्तिस्तद्ब्रह्मेत्यर्थः ॥ ७८ ॥</p>
<p>शक्तिरुद्गमनीयान्तस्तच्चिद्ब्रह्माहमाततम् ।<br>
खर्जूरनिम्बबिम्बानां स्वयमात्मनि तिष्ठताम् ॥ ७९ ॥</p>
<p>खर्जूरादीनां फलानामात्मनि स्वीये जडस्वभावे तिष्ठतां रसभेदानां<br>
स्वयमन्तर्लीना रासनादिवृत्त्यभिव्यक्ता प्रथारूपा या स्वादसत्ता तदेव<br>
ब्रह्मेत्यर्थः ॥ ७९ ॥</p>
<p>या स्वादसत्ता लीनान्तस्तद्ब्रह्म चिदहं समः ।<br>
खेदानन्दविमुक्तान्तः संवित्तिर्मननोदया ॥ ८० ॥</p>
<p>किम्च यैव संवित्तिरिष्टलाभालाभयोः खेदानन्दवती प्रसिद्धा सैव<br>
शास्त्रानुसारिमननोदयविशोधिता सती खेदानन्दविनिर्मुक्ता चेत्तदेव ब्रह्मेत्याह##-</p>
<p>लाभालाभविधौ तुल्या चिद्ब्रह्मास्मि निरामयम् ।<br>
यावद्भूम्यर्कमेतावद्दृष्टिसूत्रं यदाततम् ॥ ८१ ॥</p>
<p>भूमिष्ठस्यादित्यं पश्यतः पुंसो यावद्भूम्यर्कं भूमिमारभ्यार्कपर्यन्तं<br>
यत् दृष्टिश्चक्षुस्तल्लक्षणं सूत्रमाततं विस्तीर्णमस्ति तस्य यन्मध्यं<br>
नेत्रसूर्योभयासंलग्नभागस्तत्सदृशं विषयप्रकाशनसमर्थमपि<br>
तद्विनिर्मुक्तमित्यर्थः ॥ ८१ ॥</p>
<p>तन्मध्यसदृशं शान्तं निर्मलं चिदहं ततम् ।<br>
जाग्रत्यपि सुषुप्तेऽपि तत्स्वप्नेऽपि तथोदितम् ॥ ८२ ॥</p>
<p>एवमवस्यात्रयसाक्षिरूपमेव तत्परित्यागे तुर्यभूतं ब्रह्मेत्याह-जाग्रतीति ॥ ८२ ॥</p>
<p>तुर्यं रूपमनाद्यन्तं चिद्ब्रह्माहमनामयम् ।<br>
पुंसां क्षेत्रशतोत्थानामिक्षूणां स्वादुवत्स्थितम् ॥ ८३ ॥</p>
<p>सर्वेषां पुंसामन्तः एकरूपं स्थितम् ॥ ८३ ॥</p>
<p>सर्वेषामेकरूपं तच्चिद्ब्रह्मास्मि समः स्थितः ।<br>
सर्वगा प्रकृता स्वच्छरूपा भानोरिव प्रभा ॥ ८४ ॥</p>
<p>आलोककारिणी कान्ता चिद्ब्रह्मेदमहं ततम् ।<br>
सम्भोगानन्दलववदमृतास्वादशक्तिवत् ॥ ८५ ॥</p>
<p>स्वानुभूत्यैकमात्रं यच्चिद्ब्रह्मास्मि तदव्ययम् ।<br>
प्रोताङ्गमपि गुप्तास्यं देहे तन्तुर्बिसे यथा ॥ ८६ ॥</p>
<p>तस्य आनखाग्रसर्वाङ्गव्याप्तिं देहच्छेदादावच्छेद्यतां चाह##-</p>
<p>छेदे भेदे स्फुरद्रूपं चिद्ब्रह्माहमनामयम् ।<br>
आक्रान्तभुवनाप्यभ्रमालेव स्पन्दशालिनी ॥ ८७ ॥</p>
<p>भुवनानि लोका जलानि च । वृत्तिवायूपाधिस्पन्दास्पन्दशालिनि ॥ ८७ ॥</p>
<p>दुर्लक्ष्याणुमयाकारा चिच्छक्तिरहमातता ।<br>
अनुभूतिमयान्तस्था स्नेहमात्रोपलक्षिता ॥ ८८ ॥</p>
<p>दुर्लक्ष्या अणवह् सूक्ष्मा जीवा जलकणाश्च तन्मयः कल्पिताकारो यस्याः ।<br>
अनुभूतिमयोऽनुभवमात्रगम्योऽन्तस्थः सारो यस्याः । स्नेहश्चिक्कणता परप्रेमा च<br>
तन्मात्रोपलक्षिता ॥ ८८ ॥</p>
<p>क्षीराद्धृतस्य सत्तेव चिदहं क्षयवर्जिता ।<br>
कटकाङ्गदकेयूररचना तदतन्मयी ॥ ८९ ॥</p>
<p>तदतन्मयी हेम्नि हेमसत्तेवेति शेषः ॥ ८९ ॥</p>
<p>हेम्नीव संस्थिता देहे चिद्ब्रह्मात्मास्मि सर्वगः ।<br>
पदार्थौघस्य शैलादेर्बहिरन्तश्च सर्वदा ॥ ९० ॥</p>
<p>सत्तासामान्यरूपेण या चित्सोऽहमलेपकः ।<br>
सर्वासामनुभूतीनामादर्शो यो ह्यकृत्रिमः ॥ ९१ ॥</p>
<p>अनुभूतीनामनुभववृत्तिभेदानाम् ॥ ९१ ॥</p>
<p>अगम्यो मललेखानां तच्चित्तत्त्वमहं महत् ।<br>
सर्वसङ्कल्पफलदं सर्वतेजः प्रकाशकम् ॥ ९२ ॥</p>
<p>सर्वोपादेयसीमान्तं चिदात्मानमुपास्महे ।<br>
सर्वावयवविश्रान्तं समस्तावयवातिगम् ॥ ९३ ॥</p>
<p>सर्वेषामुपादेयानामुपादानस्यात्मार्थत्वात्तत्सीमान्तम् ॥ ९३ ॥</p>
<p>अनारतकचद्रूपं चिदात्मानमुपास्महे ।<br>
घटे पटे तटे कूपे स्पन्दमानं सदा तनौ ॥ ९४ ॥</p>
<p>घटपटादौ सद्रूपेण स्थितम् । तनौ चतुर्विधदेह स्पन्दमानं स्फुरद्रूपं<br>
चेष्टानिमित्तभूतं वा । जाग्रदवस्थायामपि सुषुप्तमिव परमार्थतो निर्विशेषतया<br>
स्थितम् ॥ ९४ ॥</p>
<p>जाग्रत्यपि सुषुप्तस्थं चिदात्मानमुपास्महे ।<br>
उष्णमग्नौ हिमे शीतं मृष्टमन्ने शितं क्षुरे ॥ ९५ ॥</p>
<p>अग्न्यौष्ण्यादिसत्तात्मनामपि चित एव स्फुरणात्परमार्थतः सैव तानीत्याशयेनाह##-</p>
<p>कृष्णं ध्वान्ते सितं चन्द्रे चिदात्मानमुपास्महे ।<br>
आलोकं बहिरन्तस्थं स्थितंवस्तुनि ॥ ९६ ॥</p>
<p>अदूरमपि दूरस्थं चिदात्मानमुपास्महे ।<br>
माधुर्यादिषु माधुर्यं तीक्ष्णादिषु च तीक्ष्णताम् ॥ ९७ ॥</p>
<p>प्रत्यगात्मत्वाददूरमप्यज्ञानाद्दूरस्थम् ॥ ९७ ॥</p>
<p>गतं पदार्थजातेषु चिदात्मानमुपास्महे ।<br>
जाग्रत्स्वप्नसुषुप्तेषु तुर्यातुर्यातिगे पदे ॥ ९८ ॥</p>
<p>गतमिति पूर्वान्वयि ॥ ९८ ॥</p>
<p>समं सदैव सर्वत्र चिदात्मानमुपास्महे ।<br>
प्रशान्तसर्वसङ्कल्पं विगताखिलकौतुकम् ॥ ९९ ॥</p>
<p>कौतुकं कामः ॥ ९९ ॥</p>
<p>विगताशेषसंरम्भं चिदात्मानमुपास्महे ।<br>
निष्कौतुकं निरारम्भं निरीहं सर्वमेव च ॥ १०० ॥</p>
<p>संरम्भः क्रोधः । कौतुकं भोगोत्कण्ठा । आरम्भो यन्नः । ईहा चेष्टा । सर्वं<br>
निरवशेषम् ॥ १०० ॥</p>
<p>निरंशं निरहङ्कारं चिदात्मानमुपास्महे ।<br>
सर्वस्यान्तःस्थितं सर्वमप्यपारैकरूपिणम् ॥ १०१ ॥</p>
<p>अपर्यन्तचिदारम्भं चिदात्मानमुपागतः ।<br>
त्रैलोक्यदेहमुक्तानां तन्तुमुन्नतमाततम् ॥ १०२ ॥</p>
<p>अपर्यन्तानां प्रतिबिम्बचिता आरम्भा यस्मात्तम् । त्रैलोक्यस्थानां देहलक्षणानां<br>
मुक्तानां तन्तुम् ॥ १०२ ॥</p>
<p>प्रचारसङ्कोचकरं चिदात्मानमुपागतः ।<br>
लीनमन्तर्बहिःस्वाप्तान्क्रोडीकृत्य जगत्खगान् ॥ १०३ ॥</p>
<p>प्रचाराचारौ [अत्र प्रचारावित्येवापेक्षितम् ।<br>
कृतैकशेषद्विवचनान्तप्रचारशब्देन द्वन्द्वस्तेन<br>
प्रचारशब्दाज्जाग्रत्स्वप्नयोर्लाभः । अत्राचारग्रहणं चिन्त्यम् ।] जाग्रत्स्वप्नौ<br>
सङ्कोचः सुषुप्तिस्तत्करम् । अन्तर्बहिश्च स्वेन आप्तान्व्याप्तान्<br>
जगल्लक्षणान्खगान्पक्षिणः क्रोडीकृत्यान्तर्भाव्य लीनं प्रच्छन्नतया स्थितम् ॥<br>
१०३ ॥</p>
<p>चित्रं बृहज्जालमिव चिदात्मानमुपागतः ।<br>
सर्वं यत्रेदमस्त्येव नास्त्येव च मनागपि ॥ १०४ ॥</p>
<p>सदसद्रूपमेकं तं चिदात्मानमुपागतः ।<br>
परमप्रत्ययं पूर्णमास्पदं सर्वसम्पदाम् ॥ १०५ ॥</p>
<p>सर्गे सर्वसत्तानिर्वाहकत्वात्सद्रूपं प्रलये सर्वासत्तानिर्वाहकत्वादसद्रूपमिति<br>
भावः । परमप्रत्ययमत्यन्तविश्वासार्हं चिदेकरसं वा । सर्वासां सम्पदां<br>
सुखलवानामास्पदं प्रतिष्ठाम् ॥ १०५ ॥</p>
<p>सर्वाकारविहारस्थं चिदात्मानमुपागतः ।<br>
स्नेहाधारमथोऽशान्तं [प्रकृतिभाङ्गाभावच्छान्दसः ।]<br>
जडवाताहतिभ्रमैः ॥ १०६ ॥</p>
<p>स्नेहस्तैलं निरुपाधिप्रेमा च तदाधारम् । जडानां देहादीनां वातानां<br>
प्राणानां वृष्टिवातानां चाहतिरध्यासोऽभिघातश्च<br>
तत्प्रयुक्तैर्भ्रमैरशान्तमविनष्टम् । भ्रान्तदृशा तैर्युक्तं तत्त्वदृशा तु<br>
मुक्तं च ॥ १०६ ॥</p>
<p>युक्तं मुक्तं च चिद्दीपं बहिरन्तरुपास्महे ।<br>
हृत्सरःपद्मिनीकन्दं तन्तुं सर्वाङ्गसुन्दरम् ॥ १०७ ॥</p>
<p>हृत्सरसि पद्मिनीकन्दवन्निगूढम् । सर्वेषां हस्तपादाद्यङ्गानां सुन्दरं<br>
दृढविष्टम्भकं तन्तुं रज्जुवदाधारम् ॥ १०७ ॥</p>
<p>जनताजीवनोपायं चिदात्मानमुपागतः ।<br>
अक्षीरार्णवसम्भूतमशशाङ्कमुपस्थितम् ॥ १०८ ॥</p>
<p>प्रसिद्धामृतवैलक्षण्यमाह-अक्षीरार्णवेति ॥ १०८ ॥</p>
<p>अहार्यममृतं सत्यं चिदात्मानमुपास्महे ।<br>
शब्दरूपरसस्पर्शगन्धैराभासमागतम् ॥ १०९ ॥</p>
<p>अहार्यं गरुडादिभिरपहर्तुमशक्यम् । आभासं अभिव्यक्तिम् ॥ १०९ ॥</p>
<p>तैरेव रहितं शान्तं चिदात्मानमुपागतः ।<br>
आकाशकोशविशदं सर्वलोकस्य रञ्जनम् ॥ ११० ॥</p>
<p>रञ्जनं स्वव्याप्त्या अभिव्यञ्जकम् ॥ ११० ॥</p>
<p>न रञ्जनं न चाकाशं चिदात्मानमुपागतः ।<br>
महामहिम्ना सहितं रहितं सर्वभूतिभिः ।<br>
कर्तृत्वे वाप्यकर्तारं चिदात्मानमुपागतः ॥ १११ ॥</p>
<p>अखिलमिदमहं ममैव सर्वं त्वहमपि नाहमथेतरच्च नाहम् ।<br>
इति विदितवतो जगत्कृतं मे स्थिरमथवास्तु गतज्वरो भवामि ॥ ११२ ॥</p>
<p>तादात्म्याध्यारोपदृशा अखिलमहम् । संसर्गाध्यारोपदृशा तु ममैव सर्वम् ।<br>
अपवाददृशा तु अहन्त्वारोपनिमित्तमहङ्कारोऽपि नाहम् । इतरत्तु सुतरां नाहं<br>
इत्यध्यारोपापवादाभ्यां तत्त्वं विदितवतो मे मम जगत्कृतं कृत्रिमं<br>
मायामयं वा अस्तु अथवा स्थिरमकृत्रिममात्मैव वास्तु उभयथाप्यहं गतज्वरो<br>
भवामीत्यर्थः ॥ ११२ ॥</p>
<p>इत्यार्षे श्रीवा० रामायणे वाल्मीकीये देव० मोक्षोपायेषु निर्वाणप्रकरणे पू०<br>
जीवन्मुक्तनिश्चययोगोपदेशो नामैकादशः सर्गः ॥ ११ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
जीवन्मुक्तनिश्चययोगोपदेशो नामैकादशः सर्गः ॥ ११ ॥</p>
<h1 id="०१२">०१२</h1>
<p>द्वादशः सर्गः १२</p>
<p>श्रीवसिष्ठ उवाच ।</p>
<p>इति निश्चयवन्तस्ते महान्तो विगतैनसः ।<br>
सत्याः सत्ये पदे शान्ते समे सुखमवस्थिताः ॥ १ ॥</p>
<p>बहिर्नीरागनिःसङ्गामन्तःस्वच्छात्मभास्वराम् ।<br>
जनकादिस्थितिं रामो गुरुप्रोक्तामिहाग्रहीत् ॥</p>
<p>ते जनकादयो जीवन्मुक्ताः अन्तः सत्ये पदे शोधिततत्पदार्थे व्यवस्थिताः ॥ १ ॥</p>
<p>इति पूर्णधियो धीराः समनीरागचेतसः ।<br>
न निन्दन्ति न नन्दन्ति जीवितं मरणं तथा ॥ २ ॥</p>
<p>बहिः पूर्णा धीः शोधितत्वम्पदार्थो येषाम् । अतएवान्तर्बहिश्च समानीरागचेतसः ॥<br>
२ ॥</p>
<p>इत्यलक्ष्यचमत्कारा नारायणभुजा इव ।<br>
ऋजवः स्खलिताकारा अपरा इव मेरवः ॥ ३ ॥</p>
<p>अलक्ष्ये सूक्ष्मतमेऽपि तक्ष्ये वेधनचमत्कारो येषाम् । अतएव नारायणभुजा इव<br>
स्थिताः । स्खलिताकारा नम्रस्वभावाः अपरा मेरव इव स्थिराः ॥ ३ ॥</p>
<p>रेमिरे वनखण्डेषु द्वीपेषु नगरेषु च ।<br>
देवोपवनमालासु स्वर्गेषु च सुरा इव ॥ ४ ॥</p>
<p>तेषां समदृष्ट्या विहारं प्रपञ्चयति-रेमिरे इत्यादिना ॥ ४ ॥</p>
<p>भ्रेमुः कुसुमपूर्णासु दोलान्दोलचलासु च ।<br>
विचित्रवनलेखासु मेरुशृङ्गशिखासु च ॥ ५ ॥</p>
<p>दोलानामान्दोलनैश्चलासु ॥ ५ ॥</p>
<p>चक्रुर्विजितशत्रूणि चामरच्छत्रवन्ति च ।<br>
विचित्रार्थानि राज्यानि चित्राचारमयानि च ॥ ६ ॥</p>
<p>विचित्रा अर्थास्त्रिवर्गा येषु तानि ॥ ६ ॥</p>
<p>अनुजग्मुरिमान्सर्वान्नानाचारविचेष्टितान् ।<br>
श्रुतिस्मृत्युदितारम्भामितिकर्तव्यतामिति ॥ ७ ॥</p>
<p>नानाचारा बहुविधशिष्टाचारास्तैर्विचेष्टिताननुष्ठितान्धर्माननुजग्मुः ।<br>
स्वयमप्यनुष्ठितवन्त इत्यर्थः । इति इत्थमेव श्रुतिस्मृत्युदिता आरम्भाः प्रयत्ना<br>
यस्यास्तथाविधामितिकर्तव्यताम् । साङ्गं यागादीति यावत् । अनुजग्मुः ॥ ७ ॥</p>
<p>ईदृशीरमणीयेषु ललनाहास्यहारिषु ।<br>
विहाराहाररम्येषु भोगाभोगेषु भूषिताः ॥ ८ ॥</p>
<p>ईदृशीभिर्दृष्टादृष्टसाधनसम्पद्भिः रमणीयेषु भोगानामाभोगेषु<br>
कलापेषु ॥ ८ ॥</p>
<p>विविशुश्चारुचूतासु मन्दारवलितासु च ।<br>
अप्सरोगीतपूर्णासु नन्दनोद्यानभूमिषु ॥ ९ ॥</p>
<p>विविशुर्निर्विविशुः ॥ ९ ॥</p>
<p>सचराचरभूतेषु विश्रान्ताखिलजन्तुषु ।<br>
यज्ञक्रियाकलापेषु गार्हस्थ्येषु यथाक्रमम् ॥ १० ॥</p>
<p>चराचरभूतैः सहितेषु सर्वभुवनेषु । विश्रान्ताः सुखिता अखिला जन्तवो<br>
यैस्तथाविधेषु । यज्ञक्रियाकलापेषु गार्हस्थ्येषु च । अयं वा आत्मा सर्वेषां<br>
भूतानां लोकः । यथैव क्षुधिता बाला मातरं पर्युपासते । एवं सर्वाणि<br>
भूतान्यग्निहोत्रमुपासते इत्यादिश्रुतेरिति भावः ॥ १० ॥</p>
<p>तेरुर्हतगजेन्द्रासु भ्रान्तभूरिशिवासु च ।<br>
भेरीभाङ्कारभीमासु सङ्ग्रामार्णववीथिषु ॥ ११ ॥</p>
<p>तेरुर्निस्तेरुः ॥ ११ ॥</p>
<p>तस्थुः परुषचित्तासु हृतवित्तोद्धतासु च ।<br>
संरम्भक्षोभरौद्रीषु सर्वासु द्वन्द्वरीतिषु ॥ १२ ॥</p>
<p>परुषाणि क्रूराणि क्लेशराहानि चित्तानि यासु हृतवित्तैः शत्रुभिरुद्धतासु परिभूतासु<br>
। द्वन्द्वरीतिषु विपत्स्विति यावत् ॥ १२ ॥</p>
<p>मनस्तेषां तु नीरागमनुपाधि गतभ्रमम् ।<br>
असक्तं मुक्तमाशान्तं परं सत्वपदं गतम् ॥ १३ ॥</p>
<p>न ममज्जुः क्वचिदपि सङ्कटेषु महत्स्वपि ।<br>
महदप्युपयातेषु कुलशैलाः सरस्स्विव ॥ १४ ॥</p>
<p>महदपि ऐश्वर्यमिति शेषः । कुलशैला हिमवदादयः ॥ १४ ॥</p>
<p>नोल्ललास विलासिन्या श्रिया परमकान्तया ।<br>
परिपूर्णेन्दुलक्ष्म्येव जलराशी रघूद्वह ॥ १५ ॥</p>
<p>जलराशिरिति व्यतिरेके दृष्टान्तः । ढ्रलोपे इति दीर्घः ॥ १५ ॥</p>
<p>न मम्लौ दुःखशोकेन ग्रीष्मेणेव वनस्थलम् ।<br>
जहर्ष च न भोगौघैरवश्यायैरिवौषधीः ॥ १६ ॥</p>
<p>ते हि केवलमव्यग्राः कुर्वन्तः काममञ्जरी ।<br>
इष्टानिष्टफलं राम नाभिलेषुर्न तत्यजुः ॥ १७ ॥</p>
<p>अव्यग्राः कर्तृत्वाभिनिवेशरहिताः । काम्यन्त इति कामा भोगास्तल्लक्षणा मञ्जरीः<br>
कुर्वन्तोऽनुभवन्तः ॥ १७ ॥</p>
<p>नोदगुः कार्यसम्पत्तावाक्रान्ता नास्तमाययुः ।<br>
जहृषुर्न सुखप्राप्तौ मम्लुर्नैव च सङ्कटे ॥ १८ ॥</p>
<p>शत्रुजयादिकार्यसम्पत्तौ सत्यां न उदगुरुत्कर्षं प्रापुः । शत्रुभिराक्रान्ताश्च<br>
अस्तमपकर्षं नाययुः ॥ १८ ॥</p>
<p>मुमुहुर्न विमोहेषु न ममज्जुर्विपत्क्रमैः ।<br>
न जहर्षुः शुभैः शोकै रुरुदुर्न भवानिव ॥ १९ ॥</p>
<p>विमोहेषु विमोहहेतुषु कृच्छ्रेषु । विपदां क्रमैराक्रमणैः ॥ १९ ॥</p>
<p>प्राकृताचारसम्प्राप्ते कुर्वन्तः कर्म केवलम् ।<br>
स्थिता विगतसंरम्भमपरा इव मेरवः ॥ २० ॥</p>
<p>प्रकृत एव प्राकृतः स्वस्ववर्णोचित आचारस्तेन सम्प्राप्ते विषये ॥ २० ॥</p>
<p>तां त्वं दृष्टिमवष्टभ्य राघवाऽघविनाशिनीम् ।<br>
अनहङ्कृत्यहङ्कारो विहरस्व यथाक्रमम् ॥ २१ ॥</p>
<p>अनहङ्कृतौ अहकारनिष्कृष्टशुद्धचिन्मात्रे अहङ्कार आत्मबुद्धिर्यस्य<br>
तथाविधः सन् ॥ २१ ॥</p>
<p>यथाभूतामिमामेव पश्यन्सर्गपरम्पराम् ।<br>
मेरुस्थितोऽब्धिगम्भीरः सममास्स्व गतभ्रमः ॥ २२ ॥</p>
<p>यथाभूतां यथास्थिताम् । मेरुरिव स्थितः स्थिरः ॥ २२ ॥</p>
<p>चिन्मात्रं सर्वमेवेदमित्थमाभासतां गतम् ।<br>
नेह सत्यमसत्यं वा क्वचिदस्ति न किञ्चन ॥ २३ ॥</p>
<p>कीदृशं तद्यथाभूतदर्शनं तदाह-चिन्मात्रमिति ॥ २३ ॥</p>
<p>महत्तामलमालम्ब्य त्यक्त्वेदमवहेलया ।<br>
असक्तबुद्धिः सर्वत्र भव भव्य भवक्षयी ॥ २४ ॥</p>
<p>महत्तां ब्रह्मताम् ॥ २४ ॥</p>
<p>किं रोदिषि घनोद्वेगं मूढवच्चानुशोचसि ।<br>
भ्रमस्युद्भ्रान्तचित्तश्च सौम्यावर्ते तृणं यथा ॥ २५ ॥</p>
<p>श्रीराम उवाच ।</p>
<p>अहो न भगवन्नूनं सम्यग्जातमलक्षयः ।<br>
त्वत्प्रसादात्प्रबुद्धोऽस्मि सूर्यसङ्गादिवाम्बुजम् ॥ २६ ॥</p>
<p>रामवाक्यानि स्पष्टानि ॥ २६ ॥</p>
<p>भ्रान्तिरस्तं गता नूनं मिहिका शरदीव मे ।<br>
संशान्ताखिलसन्देहः करिष्ये वचनं तव ॥ २७ ॥</p>
<p>व्यपगतमदमोहो मानमात्सर्यमुक्तश्चिरतरमुदितात्मा शान्तशोकश्चिरेण ।<br>
पुनरसुखमगच्छन्स्वच्छयैकान्तबुद्ध्या यदिह वदसि साधो<br>
तत्करिष्येऽविशङ्कं ॥ २८ ॥</p>
<p>न विद्यते सुखं यस्मात्तदसुखं बद्धात्मताभ्रमम् । एकान्तबुद्ध्या<br>
निश्चितबुद्ध्या यत् इह अस्मिन्नपदिष्टार्थविषये दार्ढ्यसाधनं अन्यद्वा<br>
राज्यपरिपालनादिकर्तव्यतया वदसि तत् अविशङ्कं करिष्ये ॥ २८ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे<br>
पूर्वार्धे जीवन्मुक्तसंशयनिरूपणं नाम द्वादशः सर्गः ॥ १२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
जीवन्मुक्तसंशयनिरूपणं नाम द्वादशः सर्गः ॥ १२ ॥</p>
<h1 id="०१३">०१३</h1>
<p>त्रयोदशः सर्गः १३</p>
<p>श्रीराम उवाच ।</p>
<p>सम्यग्ज्ञानविलासेन वासनाविलयोदये ।<br>
जीवन्मुक्तपदे ब्रह्मन्नूनन्न् विश्रान्तवानहम् ॥ १ ॥</p>
<p>वर्णितस्तत्त्वबोधेन वासनाविलयक्रमः ।<br>
प्राणरोधेन तं वक्तुं पीठिकात्रोपरच्यते ॥</p>
<p>उपशमप्रकरणे दर्शितयोर्वासनाक्षयहेत्वोर्ज्ञानयोगक्रमयोर्मध्ये<br>
उत्तमाधिकारिविषयेण ज्ञानविलासेन वासनाविलयफलं प्राप्य कृतार्थोऽपि रामो<br>
मन्दमध्यमाधिकारिणामुपकाराय योगक्रमेणापि वासनानाशप्रकारं<br>
जिज्ञासमानः पृच्छति-सम्यगिति द्वाभ्याम् ॥ १ ॥</p>
<p>प्राणस्पन्दनिरोधेन वासनाविलयोदये ।<br>
जीवन्मुक्तपदे ब्रह्मन्वद विश्रम्यते कथम् ॥ २ ॥</p>
<p>श्रीवसिष्ठ उवाच</p>
<p>संसारोत्तरणे युक्तिर्योगशब्देन कथ्यते ।<br>
तां विद्धि द्विप्रकारां त्वं चित्तोपशमधर्मिणीम् ॥ ३ ॥</p>
<p>पृष्टस्योत्तरं वक्तुं वसिष्ठोऽपि उपशमप्रकरणोक्तमेव<br>
राजयोगहठयोगप्रकारद्वयं स्मारयन्प्रतिजानीते-संसारेति द्वाभ्याम् ॥ ३ ॥</p>
<p>आत्मज्ञानं प्रकारोऽस्या एकः प्रकटितो भुवि ।<br>
द्वितीयः प्राणसंरोधः शृणु योऽयं मयोच्यते ॥ ४ ॥</p>
<p>श्रीराम उवाच ।</p>
<p>सुलभत्वाददुःखत्वात्कतरः शोभनोऽनयोः ।<br>
येनावगतमात्रेण भूयः क्षोभो न बाधते ॥ ५ ॥</p>
<p>तत्र प्रथमं तयोः कतरस्य सुकरत्वमिति विशेषं पृच्छति-सुलभत्वादिति ।<br>
क्षोभो विक्षेपः ॥ ५ ॥</p>
<p>श्रीवसिष्ठ उवाच ।</p>
<p>प्रकारौ द्वावपि प्रोक्तौ योगशब्देन यद्यपि ।<br>
तथापि रूढिमायातः प्राणयुक्तावसौ भृशम् ॥ ६ ॥</p>
<p>प्राणयुक्तौ प्राणनिरोधे । असौ योगशब्दः ॥ ६ ॥</p>
<p>एको योगस्तथा ज्ञानं संसारोत्तरणक्रमे ।<br>
समावुपायौ द्वावेव प्रोक्तावेकफलप्रदौ ॥ ७ ॥</p>
<p>असाध्यः कस्यचिद्योगः कस्यचिज्ज्ञाननिश्चयः ।<br>
मम त्वभिमतः साधो सुसाध्यो ज्ञाननिश्चयः ॥ ८ ॥</p>
<p>कस्यचित्सुकुमारचित्तस्य प्राणसंरोधदुःखासहिष्णोर्हठयोगोऽसाध्यः ।<br>
कठोरचित्तस्य विचाराकुशलस्य ज्ञाननिश्चयोऽसाध्यः । मम शुद्धचित्तस्य<br>
विचारकुशलस्य ज्ञाननिश्चयः सुसाध्योऽभिमत इत्यर्थः ॥ ८ ॥</p>
<p>अज्ञानं पुनरज्ञातं स्वप्नेष्वपि न तद्भवेत् ।<br>
ज्ञानं सर्वास्ववस्थासु नित्यमेव प्रवर्तते ॥ ९ ॥</p>
<p>विचाराकुशलता हि ज्ञानाज्ञानस्वरूपविवेकासामर्थ्ये स्यात् । तत्तु प्रमाणकुशलस्य<br>
स्वप्नेऽप्यसम्भावितमित्याशयेनाह-अज्ञानमिति । प्रवर्तते स्वत एव प्रथते ।<br>
तथाचाज्ञनस्य सदैव साक्षिणा प्रसिद्धत्वाज्ज्ञानस्य च स्वप्रकाशतया<br>
स्वतःप्रसिद्धेर्वैधर्म्यस्य चानुभवादेव प्रसिद्धेर्विवेकसम्भवाज्ज्ञानं<br>
सुकरं योगस्तु न तथेति दुष्कर इति भावः ॥ ९ ॥</p>
<p>धारणासनदेशादिसाध्यत्वेन सुसाध्यताम् ।<br>
नायाति योगो ह्यथवा विकल्पो नैव शोभनः ॥ १० ॥</p>
<p>प्रशस्तदेशकालविषयादिबाह्यहेतुसापेक्षत्वादपि योगो दुष्कर इत्याह-धारणेति ।<br>
धारणादेशो बाह्यो गिरिकूटचन्द्रतारादिर्हृदयकण्ठतालुमूलभ्रमध्यादिश्च ।<br>
आसनदेशस्तु समे शुचौ शर्करवह्निवालुकाविवर्जिते शब्दजलाश्रयादिभिः ।<br>
मनोनुकूले न तु चक्षुपीडने गुहानिरुद्धाश्रयणे प्रयोजयेत् ॥ इति<br>
श्रुतिस्मृतिशास्त्रप्रसिद्धस्तत्साध्यत्वेन योगः सुसाध्यतां नायाति । निरुत्साहानां<br>
मन्दमतीनां मूर्खाणां पुरुषापसदानामिव न धीरस्य समर्थस्य<br>
यतमानस्याधिकारिणः शास्त्रीये साधने सुसाध्यत्वकष्टसाध्यत्वविकल्पचिन्ता<br>
युक्तेत्याह-अथवेति ॥ १० ॥</p>
<p>द्वावेव किल शास्त्रोक्तौ ज्ञानयोगौ रघूद्वह ।<br>
तत्रोक्तं भवते ज्ञानमन्तस्थं ज्ञेयनिर्मलम् ॥ ११ ॥</p>
<p>एवमवान्तरप्रश्नं निरस्य पूर्वप्रश्नोत्तरं वक्तुमुपक्रमते-द्वावित्यादिना ॥<br>
११ ॥</p>
<p>प्राणापानतया रूढो दृढदेहगुहाशयः ।<br>
अनन्तसिद्धिदः साधो योगोऽयं बुद्धिदः शृणु ॥ १२ ॥</p>
<p>प्राणापानतया प्राणापानयोः समतासम्पत्तिरूपेण रूढः प्रसिद्धः<br>
सिद्धिकामानां खेचरत्वाद्यनन्तसिद्धिदः । ज्ञानकामानां तु बुद्धिदः<br>
साक्षात्कारहेतुः । अतस्तं शृण्वित्यर्थः ॥ १२ ॥</p>
<p>मुखानिलस्फुरणनिरोधसम्भवस्थितिं गतो नृपसुत चेतसाऽक्षये ।<br>
समाहितस्थितिरिह योगयुक्तितः परे पदे प्रगलितगीर्निवत्स्यसि ॥ १३ ॥</p>
<p>तमेव समाधिसुखविश्रान्तिफलकीर्तनेनापि प्ररोचयन्नाह-मुखेति । हे नृपसुत<br>
त्वं चेतसा उद्युक्तचित्तेन मुखानिलस्य प्राणस्य यत्स्फुरणं सञ्चरणं तन्निरोधेन<br>
सम्भवति सिद्ध्यति तथाविधां स्थितिं प्रतिष्ठां गतः सन् इह प्रत्यग्रूपे अक्षरे परे<br>
पदे योगश्चित्तवृत्तिनिरोधस्तदभ्यासयुक्तितः समाहितस्थितिः सन्<br>
विगलितगीर्वागगोचरनिरतिशयानन्दरूपो भूत्वा निवत्स्यसि स्थास्यसि ॥ १३ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पू० ज्ञानविचारयोगोपदेशो नाम त्रयोदशः सर्गः ॥ १३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
ज्ञानविचारयोगोपदेशो नाम त्रयोदशः सर्गः ॥ १३ ॥</p>
<h1 id="०१४">०१४</h1>
<p>चतुर्दशः सर्गः १४</p>
<p>श्रीवसिष्ठ उवाच ।</p>
<p>अस्ति तावदनन्तस्य तस्य क्वचिदयं किल ।<br>
जगद्रूपः परिस्पन्दो मृगतृष्णा मराविव ॥ १ ॥</p>
<p>सुरसंसच्छ्रुतस्यात्र भुशुण्डस्य दिदृक्षया ।<br>
वसिष्ठगमनं मेरुस्तच्छृङ्गं चात्र वर्ण्यते ॥</p>
<p>प्रस्तुतं प्राणायामादियोगक्रमं भुशुण्डोक्तिप्रपञ्चनेन विस्तराद्वर्णयिष्यन्<br>
भुशुण्डाख्यायिकामारभते-अस्तीत्यादिना । तस्य योगिविश्रान्तिस्थानत्वेन<br>
वर्णितस्य परमपदस्य क्वचिदविद्यावृतप्रदेशे पादोऽस्य विश्वा भूतानि इति<br>
श्रुतेर्जगद्रूपो ब्रह्माण्डाकारः परिस्पन्दो विवर्तः ॥ १ ॥</p>
<p>तत्र कारणतां यातो ब्रह्मा कमलसम्भवः ।<br>
स्थितः पितामहत्वेन सृष्टभूतभरभ्रमः ॥ २ ॥</p>
<p>तत्र ब्रह्माण्डे मनुप्रजापतिप्रभृतीनां कारणतां यातः ॥ २ ॥</p>
<p>तस्याहं मानसः पुत्रो वसिष्ठः श्रेष्ठचेष्टितः ।<br>
ऋक्षचक्रे ध्रुवधृते निवसामि युगं प्रति ॥ ३ ॥</p>
<p>ऋक्षचक्रे नक्षत्रचक्रे सप्तर्षिलोके । युगशब्देन युगसमूहो वैवस्वतमन्वन्तरं<br>
लक्ष्यते ॥ ३ ॥</p>
<p>सोऽहं कदाचिदास्थाने स्वर्गे तिष्ठञ्छतक्रतोः ।<br>
श्रुतवान्नारदादिभ्यः कथां सुचिरजीविनाम् ॥ ४ ॥</p>
<p>शतऋतोरिन्द्रस्य आस्थाने सभायाम् ॥ ४ ॥</p>
<p>कथाप्रसङ्गे कस्मिंश्चिदथ तत्राभ्युवाच ह ।<br>
शातातपो नाम मुनिर्मौनी मानी महामतिः ॥ ५ ॥</p>
<p>मौनी अल्पभाषिता । मानी माननार्हः प्रमाणकुशलश्च ॥ ५ ॥</p>
<p>मेरोरीशानकोणस्थे पद्मरागमये दिवि ।<br>
अस्ति कल्पतरुः श्रीमाञ्छृङ्गे चूत इति श्रुतः ॥ ६ ॥</p>
<p>यदुवाच तदाह-मेरोरित्यादिना । पद्मरागमये शृङ्गे दिवि नभादेशे चूत इति<br>
श्रुतो विश्रुतः कल्पतरुरस्ति ॥ ६ ॥</p>
<p>तस्य कल्पतरोर्मूर्ध्नि दक्षिणस्कन्धकोटरे ।<br>
कलधौतलताप्रोते विद्यते विहगालयः ॥ ७ ॥</p>
<p>कलधौते हेमरूप्ये तन्मयीभिः कल्पलताभिः प्रोते ॥ ७ ॥</p>
<p>तस्मिन्निवसति श्रीमान्भुशुण्डो नाम वायसः ।<br>
वीतरागो बृहत्कोशे ब्रह्मेव निजपङ्कजे ॥ ८ ॥</p>
<p>स यथा जगतां कोशे जीवतीह सुराश्चिरम् ।<br>
चिरञ्जीवी तथा स्वर्गे न भूतो न भविष्यति ॥ ९ ॥</p>
<p>स दीर्घायुः स नीरागः स श्रीमान्स महामतिः ।<br>
स विश्रान्तमतिः शान्तः स कान्तः कालकोविदः ॥ १० ॥</p>
<p>यतो विश्रान्तमतिरत एव शान्तः ॥ १० ॥</p>
<p>स यथा जीवति खगस्तथेह यदि जीव्यते ।<br>
तद्भवेज्जीवितं पुण्यं दीर्घं चोदयमेव च ॥ ११ ॥</p>
<p>तत्तथाविधं दीर्घं जीवितं साधनदशायां पुण्यं फलदशायामुदयं<br>
परमपुरुषार्थाभ्युदययुक्तं च भवेत् । सम्भावनायां लिङ् ॥ ११ ॥</p>
<p>इति तेन भुशुण्डोऽसौ भूयः पृष्टेन वर्णितः ।<br>
यथावदेव देवानां सभायां सत्यमुक्तवान् ॥ १२ ॥</p>
<p>भूयोऽपि मया पृष्टेन तेन शातातपेन इति उक्तप्रकारेणैव भुशुण्डो वर्णितः ।<br>
तदुक्तेः प्रशंसामात्रत्वशङ्कां वारयति-सत्यमुक्तवानिति ॥ १२ ॥</p>
<p>कथावसरसंशान्तावथ याते सुरव्रजे ।<br>
भुशुण्डं विहगं द्रष्टुमहं यातः कुतूहलात् ॥ १३ ॥</p>
<p>भुशुण्डः संस्थितो यत्र मेरोः शृङ्गं तदुत्तरम् ।<br>
सम्प्राप्तवान्क्षणेनाहं पद्मरागमयं बृहत् ॥ १४ ॥</p>
<p>रत्नगैरिककान्तेन तेजसा वह्निवर्चसा ।<br>
मध्वासवरसेनेव रञ्जयत्ककुभां गणम् ॥ १५ ॥</p>
<p>तदेव शृङ्गं वर्णयति-रत्नेत्यादिना । रत्नैर्गैरिकैश्च कान्तेन ।<br>
मध्वासवप्रयुक्तेन रसेन मदेनेव ककुभां दिशां गणं रञ्जयत् लोहितीकुर्वत् ।<br>
क्षीबा हि लोहितायमानाः प्रसिद्धाः ॥ १५ ॥</p>
<p>कल्पान्तज्वलनोज्ज्वालापिण्डाद्रिमिव सञ्चितम् ।<br>
इन्द्रनीलशिखाधूममालोकारुणिताम्बरम् ॥ १६ ॥</p>
<p>कल्पान्तज्वलनादुद्गतानां ज्वालानां पिण्ड एवाद्रिः सम्पन्न इवेत्युत्प्रेक्षा ।<br>
सञ्चितं शोभोपचितम् । इन्द्रनीलानां शिखा इव ऊर्ध्वप्रसृताः प्रभा एव धूमा<br>
यस्येत्युत्प्रेक्षायामुपपत्तिः ॥ १६ ॥</p>
<p>सर्वेषामेव रागाणां राशिमद्राविव स्थितम् ।<br>
सर्वसन्ध्याभ्रजालानां घनमेकमिवाकरम् ॥ १७ ॥</p>
<p>सर्वेषां रागाणां लौहित्यानां सर्वेषां प्राणिनां रागाणां दर्शनेच्छानां<br>
वा ॥ १७ ॥</p>
<p>उत्क्रान्तिं कुर्वतो मेरोर्ब्रह्मनाड्येव निर्गतम् ।<br>
मूर्धानमागतं कान्तं वाडवं जठरानलम् ॥ १८ ॥</p>
<p>ब्रह्मनाड्या सुषुम्नया उत्क्रान्तियोगेन ब्रह्मरन्ध्रं भित्त्वा निर्गमनं<br>
कुर्वतश्चिकीर्षतो मेरोर्जठरान्निर्गतं मूर्धानं शिरःप्रदेशमागतं वाडवं<br>
वडवाग्निकल्पं जठरानलमिव स्थितमित्युत्प्रेक्षा ॥ १८ ॥</p>
<p>सुमेरुवनदेव्येव नवालक्तकरञ्जितम् ।<br>
लीलयाऽऽदातुमिन्दुं खेनीतं हस्तशिखाङ्गुलिम् ॥ १९ ॥</p>
<p>सुमेरुवनदेव्या लीलया क्रीडाकौतुकेन इन्दुमादातुं ग्रहीतुं खे नीतं<br>
प्रसारितमलक्तकरसरञ्जितं हस्तस्य शिखावत्संहतमङ्गुलिजातमिव ॥ १९ ॥</p>
<p>ज्वालाभिरिव मालाभिररुणाभिः पयोमुखम् ।<br>
खं गन्तुमिव सस्पन्दं शैलस्थमिव वाडवम् ॥ २० ॥</p>
<p>मालाभिरिव ग्रथिताभिर्ज्वालाभिः ख्नं गन्तुमिव सस्पन्दं चलितमत एव शैलस्थं<br>
पर्वतमारूढं हव्यवाहकत्वादग्निहोत्राद्याहुतिपयो मुखे यस्य तथाविधं<br>
वाडवं ब्राह्मणसम्बन्धिनमध्वराग्निमिव स्थितम् । शृङ्गपक्षे पयो<br>
निर्झरोदकं मुखे अग्रभागे यस्य ॥ २० ॥</p>
<p>ताराः स्प्रष्टुमिवाकाशमङ्गुलीभिरिव त्रिभिः ।<br>
कचदंशुनखाग्राभिः परिचुम्बदिवोन्नतम् ॥ २१ ॥</p>
<p>कचद्रत्नांशुनखाग्राभिस्त्रिभिः शृङ्गाग्राङ्गुलिभिस्तारा अश्विन्यादीः स्प्रष्टुं<br>
स्पृष्ट्वा गणयितुमिव आकाशं परिचुम्बत् व्याप्नुवदिव उन्नतम् ॥ २१ ॥</p>
<p>गर्जज्जीमृतमुरजं भूभृतानां तु मण्डपम् ।<br>
हसत्कुसुमगुच्छाढ्यं ध्वनत्षट्पदपेटकम् ॥ २२ ॥</p>
<p>मुरजा वाद्यभेदाः । भुवा वनभूम्या भृतानां पुष्टानां वनलक्ष्मीणां<br>
नृत्यमण्डपमिव स्थितम् । ध्वनत्षट्पदपेटकं भ्रमरसमूहो यस्मिन् ॥ २२ ॥</p>
<p>दन्ततालदलावल्या परिहासादिव स्फुरत् ।<br>
दोलालोलाप्सरोवृन्दमुदारमदमन्मथम् ॥ २३ ॥</p>
<p>दन्तपङ्क्तिवद्विकसन्त्या तालपत्राणामावल्या पङ्क्त्या । उदारौ मदमन्मथौ<br>
सर्वप्राणिनां यस्मिन् ॥ २३ ॥</p>
<p>शिलाविश्रान्तविबुधमिथुनाश्रितकन्दरम् ।<br>
वराम्बराजिनं शुभ्रगङ्गायज्ञोपवीति च ॥ २४ ॥</p>
<p>तापसत्वेनोत्प्रेक्षते-वरेति ॥ २४ ॥</p>
<p>तापसं पिङ्गलमिव वेणुदण्डधरं स्थितम् ।<br>
गङ्गानिर्झरनिर्ह्रादि लतागृहगतामरम् ॥ २५ ॥</p>
<p>गन्धर्वगीतसुभगमामोदमधुरानिलम् ।<br>
फुल्लहेमाम्बुजोत्तंसं तारारत्नविभूषितम् ।<br>
व्योम्नः पारमिव प्राप्तं पिङ्गलं मैरवं शिरः ॥ २६ ॥</p>
<p>पारं ऊर्ध्वावधिम् ॥ २६ ॥</p>
<p>सितहरितपीतपाटलधवलैर्वनकुसुमराशिनवरङ्गैः ।<br>
दिवि विहितामलचित्रं लीलाचलममरयुवतिवर्गस्य ॥ २७ ॥</p>
<p>सितहरितादिवर्णैर्वनकुसुमराशिलक्षणैः प्रतिदिनं नवै रङ्गै रञ्जकद्रव्यैर्दिवि<br>
व्योम्नि विहितानि लिखितानीव अमलानि चित्राणि येन तथाविधममरयुवतिवर्गस्य लीलाचलं<br>
क्रीडापर्वतभूतं मैरवं शिरः शृङ्गमहं सम्प्राप्तवानिति<br>
प्राक्तनचतुर्दशश्लोकेन सर्वेषामन्वयः ॥ २७ ॥</p>
<p>इत्यार्षे श्रीवासिष्ठमहारामायणे वाल्मी० दे० मोक्षो० निर्वाण प्र० पू०<br>
भुशुण्डोपाख्याने मेरुशिखरवर्णनं नाम चतुर्दशः सर्गः ॥ १४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मेरुशिखरवर्णनं नाम चतुर्दशः सर्गः ॥ १४ ॥</p>
<h1 id="०१५">०१५</h1>
<p>पञ्चदशः सर्गः १५</p>
<p>श्रीवसिष्ठ उवाच ।</p>
<p>कुसुमापूर्णकल्पाभ्रकुन्तले तस्य मूर्धनि ।<br>
कल्पाङ्गमहमद्राक्षं शाखाचक्रमिव स्थितम् ॥ १ ॥</p>
<p>शृङ्गे कल्पतरुश्चूतः पुष्पपक्ष्यादिसम्पदः ।<br>
स्कन्धे काककुलं तत्र भुशुण्डश्चेह वर्ण्यते ॥</p>
<p>कुसुमापूर्णानि कल्पाभ्राण्येव कुन्तलाः केशा यस्मिंस्तथाविधे तस्य शृङ्गस्य<br>
मूर्धनि शिरोदेशे प्राणिनामभिलषितार्थं पूरणाय कल्पन्त इति कल्पान्यङ्गानि<br>
शाखाद्यवयवा यस्य तथाविधं परितः<br>
समप्रसृतशाखापङ्क्तित्वाच्छाखाचक्रमिव स्थितम् । परं<br>
वैचित्र्यमागतमित्यन्तद्वादशश्लोकोक्तविशेषणविशिष्टमर्थात् शातातपोक्तं<br>
चूततरुमहमद्राक्षमिति सम्बन्धः ॥ १ ॥</p>
<p>पुष्परेण्वभ्रवलितं रत्नस्तबकदन्तुरम् ।<br>
उत्सेधनिर्जिताकाशं शृङ्गे शृङ्गमिवार्पितम् ॥ २ ॥</p>
<p>पुष्परेणुलक्षणैरभ्रैर्वलितं व्याप्तम् । उत्सेद्धन्नैन्नत्यम् । शृङ्गे<br>
प्राग्वर्णितमेरुशृङ्गे ॥ २ ॥</p>
<p>ताराद्विगुणपुष्पौघं मेघद्विगुणपल्लवम् ।<br>
रश्मिद्विगुणरेण्वभ्रं तडिद्द्विगुणमञ्जरीम् ॥ ३ ॥</p>
<p>न केवलमुत्सेधेनैव निर्जिताकाशं किन्तु तारादिद्विगुणपुष्पौघादिनापीत्याह##-<br>
ह्रस्वनिषेधश्छान्दसः कपो लोपः ॥ ३ ॥</p>
<p>स्कन्धेषु किन्नरीगीतद्विगुणभ्रमरस्वनम् ।<br>
दोलालोलाप्सरोलोकद्विगुणीकृतपल्लवम् ॥ ४ ॥</p>
<p>दोलालोलाप्सरोलोकानामोष्ठकरपदपल्लवैर्द्विगुणीकृतपल्लवम् ॥ ४ ॥</p>
<p>सिद्धगन्धर्वसङ्घातद्विगुणोत्थविहङ्गमम् ।<br>
रत्नकान्त्यच्छनीहारद्विगुणत्वग्वृतांशुकम् ॥ ५ ॥</p>
<p>कामरूपत्वात्स्वैरविहारार्थं कृतविहङ्गमवेषैः<br>
सिद्धगन्धर्वसङ्घातैर्द्विगुणं यथा स्यात्तथा उत्था निष्पन्ना विहङ्गमा यस्मिन् ।<br>
रत्नकान्तिलक्षणया अच्छनीहारद्विगुणया त्वचा वृतांशुकं परिहितवस्त्रमिव<br>
स्थितम् ॥ ५ ॥</p>
<p>चन्द्रबिम्बसमाश्लेषद्विगुणाङ्गबृहत्फलम् ।<br>
मूलसंलीनकल्पाभ्रद्विगुणीकृतपर्वकम् ॥ ६ ॥</p>
<p>औन्नत्यातिशयेन चन्द्रबिम्बसमाश्लेषादमृतरसपूर्त्येव द्विगुणाङ्गानि अतएव<br>
बृहन्ति फलानि यस्य । स्कन्धमूलेषु संलीनैः कल्पाभ्रैर्द्विगुणीकृतानीव पर्वाणि<br>
यस्य ॥ ६ ॥</p>
<p>सुरसंवलितस्कन्धं पत्रविश्रान्तकिन्नरम् ।<br>
निकुञ्जकुञ्जजीमूतं कच्छसुप्तसुरादिकम् ॥ ७ ॥</p>
<p>स्वाकारविपुलं भृङ्गानुत्सार्य वलयस्वनैः ।<br>
अप्सरोभ्रमरीभिश्च गृहीतकुसुमान्तरम् ॥ ८ ॥</p>
<p>अप्सरोलक्षणभ्रमरीभिर्वलयस्वनैः कटकक्वणितैर्भृङ्गानुत्सार्य गृहीताः<br>
कुसुमानामान्तरा मकरन्दाः यस्य । चकारः प्राक्तनविशेषणैरस्य समुच्चयार्थः<br>
॥ ८ ॥</p>
<p>सुरकिन्नरगन्धर्वविद्याधरवरान्वितम् ।<br>
जगज्जालमिवानन्तदशाशाकाशपूरकम् ॥ ९ ॥</p>
<p>जगज्जालं ब्रह्माण्डमिव स्थितम् । अनन्तानामनवधीनां दशानामाशानां<br>
दिशां परिपूरकम् ॥ ९ ॥</p>
<p>नीरन्ध्रकलिकाजालं नीरन्ध्रमृदुपल्लवम् ।<br>
नीरन्ध्रविकसत्पुष्पं नीरन्ध्रवनमालितम् ॥ १० ॥</p>
<p>नीरन्ध्रमञ्जरीपुञ्जं नीरन्ध्रमणिगुच्छकम् ।<br>
नीरन्ध्रांशुकरत्नाढ्यं लताविलसनाकुलम् ॥ ११ ॥</p>
<p>अंशुकैर्दिव्यवस्त्रै रत्नैश्चाढ्यमिवार्थिकामप्रपूरकम् । लतानां विलसनं<br>
लास्यम् ॥ ११ ॥</p>
<p>सर्वत्र कुसुमापूरैः सर्वत्र फलपल्लवैः ।<br>
सर्वामोदरजःपुञ्जैः परं वैचित्र्यमागतम् ॥ १२ ॥</p>
<p>तस्य कक्षेषु कुञ्जेषु लतापत्रेषु पर्वसु ।<br>
पुष्पेष्वालयसंलीनान्विहगान्दृष्टवानहम् ॥ १३ ॥</p>
<p>कक्षेषु स्कन्धशाखासन्धिषु कुञ्जेषु लतावृतशाखाग्रेषु ॥ १३ ॥</p>
<p>निशानाथकलाखण्डमृणालशकलैधितान् ।<br>
अर्जुनाम्भोजिनीकन्दकवलान्ब्रह्मसारसान् ॥ १४ ॥</p>
<p>विहगेषु विशेषमाह-निशानाथेति । निशाकरकलानां<br>
खण्डामृणालशकलानीव तैरेधितान्वर्धितान् तथा अर्जुनाः शुभ्रा अम्भोजिनीकन्दा<br>
अपि अवलानि ग्रासा येषां तथाविधान् ब्रह्मवाहनभूतान्सारसान् हंसान् ॥ १४ ॥</p>
<p>विरञ्चेरथ हंसानां पोतकान्सामगायिनः ।<br>
ॐकारवेदसुहृदो ब्रह्मविद्यानुशासनान् ॥ १५ ॥</p>
<p>ॐकारस्य वेदानां च रहस्यार्थालोचनसहायत्वात्सुहृदो मित्रभूतान्<br>
परापरब्रह्मविद्यास्वनुशासनं गुरुमुखाद्विधिनाध्ययनं येषाम् ॥ १५ ॥</p>
<p>उद्गीर्णमन्त्रनिचयान्स्वाहाकारनिभस्वनान् ।<br>
अस्थिनैकतडित्पुञ्जनीलमेघसमोपमान् ॥ १६ ॥</p>
<p>अग्निवाहनशुकास्तत्र वर्णयति-उद्गीर्णेत्यादिना । अस्थि शङ्खः नैकान्यनेकानि<br>
तडित्पुञ्जानि नीलमेघाश्च वर्णतः समा उपमा येषाम् ॥ १६ ॥</p>
<p>देवैर्निरीक्षितान्नित्यं यज्ञवेदिलतादलान् ।<br>
शुकान्कार्शानवाञ्छ्यामाञ्छिशूञ्छिखिशिखाशिखान् ॥ १७ ॥</p>
<p>यज्ञवेदिषु आस्तीर्णानां हरितकुशलतानां दलानीव श्यामान् हरितान्<br>
कृशानुरग्निस्तद्वाहनभूतान् शुकानहं दृष्टवानिति सर्वत्रानुषज्यते ।<br>
मयूरपोतान्वर्णयति-शिशूनित्यादिना । शिखिनः अग्नेः शिखेव भास्वराः शिखा<br>
येषाम् ॥ १७ ॥</p>
<p>गौरीरक्षितबर्हौघान्कौमारान्वरबर्हिणः ।<br>
स्कन्दोपन्यस्तनिःशेषशैवविज्ञानकोविदान् ॥ १८ ॥</p>
<p>व्योम्नैव जातनष्टानां महतां व्योमपक्षिणाम् ।<br>
बन्धूनाबद्धनिलयाञ्छरदभ्रसमाकृतीन् ॥ १९ ॥</p>
<p>व्योम्नैव जातानां तत्रैव नष्टानां मरणपर्यन्तं भूमावनवतरतां अत एव<br>
बलाधिक्यान्महतामत एव व्योमपक्षिनाम्ना प्रसिद्धानां पक्षिजातिभेदानां<br>
नित्यं क्रीडासहायत्वाद्बन्धून् आबद्धनिलयान् कृतनीडान् ॥ १९ ॥</p>
<p>विरञ्चिहंसजानन्यानन्यानग्निशुकोद्भवान् ।<br>
कौमारबर्हिजानन्यानन्यानम्बरपक्षिजान् ॥ २० ॥</p>
<p>द्वितुण्डांश्च भरद्वाजान्हेमचूडान्विहङ्गमान् ।<br>
कलविङ्कबलान्गृध्रान्कोकिलान्क्रौञ्चकुक्कुटान् ॥ २१ ॥</p>
<p>भासचाषबलाकादीन्बहूनन्यांश्च राघव ।<br>
भूतौघं जगतीवाहं दृष्टवांस्तत्र पक्षिणः ॥ २२ ॥</p>
<p>भूतौघं प्राणिजातम् । तत्र तस्मिन्वृक्षे ॥ २२ ॥</p>
<p>दक्षिणस्कन्धशाखायां स्थितायां वै दवीयसि ।<br>
अथाहं दृष्टवान्पुष्टपत्रायामम्बरस्थितः ॥ २३ ॥</p>
<p>पुष्टानि घनानि पत्राणि यस्याः ॥ २३ ॥</p>
<p>काले काकोलवलयं मञ्जरीजालमालितम् ।<br>
लोकालोकाचलेऽरण्ये कल्पाभ्रौघमिव स्थितम् ॥ २४ ॥</p>
<p>काले दक्षिणशाखादर्शनानन्तरकाले काकोला द्रोणकाकाख्याः<br>
काकजातिभेदास्तेषां वलयं मण्डलम् । कल्पाभ्राणि संवर्तमेघास्तदोघमिव<br>
स्थितम् ॥ २४ ॥</p>
<p>तत्र पश्याम्यहं यावदेकान्ते स्कन्धकोटरे ।<br>
विचित्रकुसुमास्तीर्णे विविधामोदशालिनि ॥ २५ ॥</p>
<p>पुण्यकृद्योषितां स्वर्गे प्रियस्तबकवासिताः ।<br>
अपरिक्षुभिताकाराः सभायां वायसाः स्थिताः ॥ २६ ॥</p>
<p>पुण्यकृतां जनानां योषितां भोग्यानामप्सरसां स्वर्गे रतिसुखभोगयोग्ये<br>
स्कन्धकोटरे इति पूर्वेणान्वयः । शान्त्यादिगुणशालित्वादपरिक्षुभिताकाराः ॥ २६ ॥</p>
<p>विभेद्यमेघा वातेन समेनेवापसारिताः ।<br>
तेषां मध्ये स्थितः श्रीमान्भुशुण्डः प्रोन्नताकृतिः ॥ २७ ॥</p>
<p>मेघा वातेन वायुना समेन समभागेन विभेद्य छित्त्वा अपसारिताः कोटरे<br>
प्रवेशिता इव ॥ २७ ॥</p>
<p>मध्ये च काचखण्डानामिन्द्रनील इवोन्नतः ।<br>
परिपूर्णमना मानी समः सर्वाङ्गसुन्दरः ॥ २८ ॥</p>
<p>मानी मान्यः ॥ २८ ॥</p>
<p>प्राणस्पन्दावधानेन नित्यमन्तर्मुखः सुखी ।<br>
चिरञ्जीवीति विख्यातश्चिरजीवितया तया ॥ २९ ॥</p>
<p>प्राणस्पन्दस्यावधानेन निरोधेन । तया प्रसिद्धतमया ॥ २९ ॥</p>
<p>जगद्विदितदीर्घायुर्भुशुण्ड इति विश्रुतः ।<br>
युगागमापायदशादर्शनप्रौढमानसः ॥ ३० ॥</p>
<p>प्रतिकल्पं च गणयन्खिन्नश्चक्रपरम्पराम् ।<br>
जन्मनां लोकपालानां शर्वशक्रमरुत्वताम् ॥ ३१ ॥</p>
<p>लोकपालप्रायापाठात् शर्वा ईशानाः शक्रा इन्द्राः मरुत्वन्तो मरुत्सखा<br>
अग्नयस्तेषां जन्मनां चक्रपरम्परां गणयन् खिन्नो निर्विण्नः ॥ ३१ ॥</p>
<p>संस्मर्ता समतीतानां सुरासुरमहीभृताम् ।<br>
प्रसन्नगम्भीरमनाः पेशलः स्निग्धमुग्धवाक् ॥ ३२ ॥</p>
<p>पेशलश्चतुरः ॥ ३२ ॥</p>
<p>अव्यक्तवक्ता विज्ञाता निर्ममो निरहङ्कृतिः ।<br>
सुहृद्बन्धुस्तथा मित्रं मृत्युपुत्रो गुरुप्रभुः ।<br>
सर्वदा सर्वथा सत्यं सर्वं सर्वस्य संस्तवे ॥ ३३ ॥</p>
<p>अव्यक्तानामस्फुटानां सूक्ष्मतमार्थानां स्फुटीकृत्य वक्ता । यतस्तेषां<br>
विज्ञाता मृत्योः पुत्र इव परमप्रियः । बुद्ध्या गुरोर्बृहस्पतेरपि प्रभुः<br>
समर्थः । कुतोऽयं सर्वेषां सुहृदादिस्तत्राह-सर्वदेति । यतोऽयं सर्वस्य<br>
प्राणिजातस्य सर्वारोपाधिष्ठानत्वात्सर्वथा सर्वप्रकारेणापि सर्वदा सत्यं सर्वस्य<br>
संस्तवे वर्णनप्रसङ्गे च सर्वमत इत्यर्थः ॥ ३३ ॥</p>
<p>सौम्यः प्रसन्नमधुरो रसवान्महात्मा हृद्यः सरोवर<br>
इवान्तरखण्डशैत्यः ।<br>
हृत्पुण्डरीककुहरं व्यवहारवेत्ता<br>
गाम्भीर्यमच्छमजहात्प्रकटाशयश्रीः ॥ ३४ ॥</p>
<p>पक्षद्वयेऽपि विशेषणानि स्पष्टानि । हृत्पुण्डरीकस्य कुहरं । दहराकाशरूप<br>
इत्यर्थः । तस्य भूताकाशशङ्कावारणायाह-व्यवहारवेत्तेति । सरःपक्षे<br>
हृदि मध्ये पुण्डरीकाणामाधारभूतं कुहरं निखातं यस्य । वयः<br>
पक्षिणस्तेषामवहारो विश्रान्तिस्तद्वेत्ता । निर्मलतमत्वात्प्रकटाशयश्रीः ॥ ३४ ॥</p>
<p>इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे पू०<br>
भुशुण्डोपाख्याने भुशुण्डदर्शनं नाम पञ्चदशः सर्गः ॥ १५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भुशुण्डदर्शनं नाम पञ्चदशः सर्गः ॥ १५ ॥</p>
<h1 id="०१६">०१६</h1>
<p>षोडशः सर्गः १६</p>
<p>श्रीवसिष्ठ उवाच ।</p>
<p>अथ तस्याहमपतं दीप्यमानवपुः पुरः ।<br>
किञ्चिद्विक्षोभितसभः खान्नक्षत्रमिवाचले ॥ १ ॥</p>
<p>पुरःप्राप्तवसिष्ठेन पूजितेनासनादिभिः ।<br>
भुशुण्डजन्मकर्मादेः कृतः प्रश्नोऽत्र वर्ण्यते ॥</p>
<p>अथाहं तस्य भुशुण्डस्य पुरः स्वात् अचले नक्षत्रमिव श्रपतं अवातरम् ॥ १ ॥</p>
<p>चुक्षोभ वायसास्थानं नीलोत्पलसरःसमम् ।<br>
मत्पातमन्दवातेन भूकम्पेनेव सागतः ॥ २ ॥</p>
<p>किञ्चिद्विक्षोभितसभ इत्येतद्विवृणोति-चुक्षोमेति ।वायसानामास्थानं सभा ॥ २ ॥</p>
<p>अशङ्कितमपि प्राप्तं दर्शनान्मामनन्तरम् ।<br>
भुशुण्डस्तु वसिष्ठोऽयं प्राप्त इत्यवबुद्धवान् ॥ ३ ॥</p>
<p>अशङ्कितमवितर्कितासम्भावितागमनमपि मां प्राप्तम् । अवबुद्धवान्<br>
त्रिकालदर्शित्वादेवेति भावः ॥ ३ ॥</p>
<p>पत्रपुञ्जात्समुत्तस्थौ मेघशाव इवात्रलात् ।<br>
हे मुने स्वागतमिति प्रोवाच मधुराक्षरम् ॥ ४ ॥</p>
<p>मेघशावः सूक्ष्मो मेघ इवेति यावत् ॥ ४ ॥</p>
<p>सङ्कल्पमात्रजाताभ्यां कराभ्यां कुसुमाञ्जलिम् ।<br>
मह्यमाशु तदैवादान्मेघो हैममिवोत्करम् ॥ ५ ॥</p>
<p>तदैव स्वागतोक्तिकाल एव । हिममेव हैमं शिशिरमासारोत्करमिव ॥ ५ ॥</p>
<p>इदमासनमित्युक्त्वा नवं कल्पतरुच्छदम् ।<br>
उपानीतवति त्यक्तभृत्ये वायसनायके ॥ ६ ॥</p>
<p>त्यक्तमृत्ये । भृत्यद्वारा आसनानयनमकृत्वा<br>
स्वयमेवासनमादरादुपानीतवतीत्यर्थः ॥ ६ ॥</p>
<p>भुशुण्ड उत्थिते स्वीयकलापक्षेषु पक्षिषु ।<br>
उपविष्टं मुनिं दृष्ट्वा स्वासनोन्मुखदृष्टिषु ॥ ७ ॥</p>
<p>उत्थितान्तं पूर्वान्वयि । स्वीयाः कलाः कान्तय इव प्रसरन्तः पक्षा येषां<br>
तथाविधेषु पक्षिषु तत्सभावायसेषु ॥ ७ ॥</p>
<p>समन्तात्खगवृन्देन भुशुण्डेन समं ततः ।<br>
तस्मिन्कल्पलतापुञ्जे ह्युपविष्टोऽहमासने ॥ ८ ॥</p>
<p>ततस्तदनन्तरमहं भुशुण्डेन सममुपविष्टः ॥ ८ ॥</p>
<p>अर्घ्यपाद्यादि सम्पाद्य भुशुण्डस्तुष्टमानसः ।<br>
मामुवाच महातेजाः सौहृदान्मधुराक्षरम् ॥ ९ ॥</p>
<p>भुशुण्ड उवाच ।</p>
<p>अहो भगवताऽस्माकं प्रसादो दर्शितश्चिरात् ।<br>
दर्शनामृतसेकेन यत्सिक्ताः सद्द्रुमा वयम् ॥ १० ॥</p>
<p>प्रसादोऽनुग्रहः । सद्द्रुमाः पुण्यवृक्षायमाणाः कल्पवृक्षसहिता वा । वयमिति<br>
निकृष्टजातिताद्योतनाय जात्याख्यायाम्- इति बहुवचनम् ॥ १० ॥</p>
<p>मत्पुण्यचिरसम्भारप्रेरितेन त्वयाधुना ।<br>
मुने मान्यैकमान्येन कुतश्चागमनं कृतम् ॥ ११ ॥</p>
<p>कुतः कस्मात्प्रदेशात् ॥ ११ ॥</p>
<p>कच्चिदस्मिन्महामोहेचिरं विहरतस्तव ।<br>
अखण्ण्दितैव समता स्थिता चेतसि पावने ॥ १२ ॥</p>
<p>ममामोहे मूलाज्ञानकार्ये जगति ॥ १२ ॥</p>
<p>किमर्थमद्यागमनक्लेशेनात्मा कदर्थितः ।<br>
वचनश्रवणोत्कानामाज्ञां नो वक्तुमर्हसि ॥ १३ ॥</p>
<p>आज्ञापनवचनश्रवणे उत्कानामुत्कण्ठितानां नः । आज्ञां आज्ञाप्यमर्थम् ॥ १३<br>
॥</p>
<p>त्वत्पाददर्शनादेव सर्वं ज्ञातं मया मुने ।<br>
त्वदागमनपुण्येन वयमायोजितास्त्वया ॥ १४ ॥</p>
<p>चिरञ्जीवितचर्चाभिर्वयं वः स्मृतिमागताः ।<br>
तेनेदमास्पदं पादैस्त्वं पवित्रितवानयम् ॥ १५ ॥</p>
<p>सर्वं ज्ञातमिति यदुक्तं तदेव स्फुटयति-चिरमिति । चिरं जीवितं येषां<br>
तद्विषयाभिश्चर्चाभिर्विचारणाभिरिन्द्रसभायां जाताभिः ॥ १५ ॥</p>
<p>ज्ञातत्वदागमोऽप्येवं त्वां पृच्छामीह यन्मुने ।<br>
भवद्वाक्यामृतास्वादवाञ्छितं प्रविजृम्भते ॥ १६ ॥</p>
<p>यदि ज्ञातस्तर्हि किमर्थं पृच्छसि तत्राह- भवद्वाक्येति ॥ १६ ॥</p>
<p>इत्युक्तवानसौ पक्षी भुशुण्डश्चिरजीवितः ।<br>
त्रिकालामलसंवेदी तत्र प्रोक्तमिदं मया ॥ १७ ॥</p>
<p>श्रीवसिष्ठ उवाच ।</p>
<p>विहङ्गम महाराज सत्यमेतत्त्वयोच्यते ।<br>
द्रष्टुमभ्यागतोऽस्म्यद्य त्वामेव चिरजीवितम् ॥ १८ ॥</p>
<p>आशीतलान्तःकरणो दिष्ट्या कुशलवानसि ।<br>
पतितोऽसि न बुद्धात्मा भीषणां भववागुराम् ॥ १९ ॥</p>
<p>पतितः प्रविष्टः ॥ १९ ॥</p>
<p>तदेतं संशयं छिन्धि भगवन्मम सत्यतः ।<br>
कस्मिन्कुले भवाञ्जातो ज्ञातज्ञेयः कथं भवान् ॥ २० ॥</p>
<p>भगवन् उत्पत्तिं च विनाशं च भूतानामागतिं गतिम् । वेत्ति विद्यामविद्यां च स<br>
वाच्यो भगवानिति ॥ इत्युक्तज्ञानसम्पन्नः ॥ २० ॥</p>
<p>कियदायुश्च ते साधो वृत्तं स्मरसि किम्च वा ।<br>
केनायं वा निवासस्ते निर्दिष्टो दीर्घदर्शिनः ॥ २१ ॥</p>
<p>वृत्तमतिक्रान्तकल्पान्तचरित्रम् । अयं एतद्वृक्षरूपो निवसत्यस्मिन्निति निवासः ॥ २१ ॥</p>
<p>भुशुण्ड उवाच ।</p>
<p>यत्पृच्छसि मुने सर्वं तदिदं वर्णयाम्यहम् ।<br>
अनुद्वेगितया यत्नात्कथा श्राव्या महात्मना ॥ २२ ॥</p>
<p>श्राव्या श्रोतव्या ॥ २२ ॥</p>
<p>युष्मद्विधास्त्रिभुवनप्रभुपूज्यरूपा आकर्णयन्ति यमुदारधियो महान्तः ।<br>
तेनाशुभं प्रकथितेन विनाशमेति मेघास्पदेन विभवेन यथार्कतापः ॥ २३ ॥</p>
<p>यं वृत्तान्तं युष्मद्विधा आकर्णयन्ति तेन वृत्तान्तेन प्रकथितेन<br>
वक्तॄनामन्येषां च श्रोतॄणामशुभं विनाशमेति । यथा मेघास्पदेन<br>
वृष्टिच्छायावनादिविभवेनार्कतापो विनाशमेति तद्वत् ॥ २३ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
वसिष्ठभुशुण्डसमायोगो नाम षोडशः सर्गः ॥ १६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
वसिष्ठभुशुण्डसमायोगो नाम षोडशः सर्गः ॥ १६ ॥</p>
<h1 id="०१७">०१७</h1>
<p>सप्तदशः सर्गः १७</p>
<p>श्रीवसिष्ठ उवाच ।</p>
<p>अथ राम भुशुण्डोऽसौ न प्रहृष्टो न वक्रधीः ।<br>
सर्वाङ्गसुन्दरः श्यामः प्रावृषीव पयोधरः ॥ १ ॥</p>
<p>उपवर्ण्य भुशुण्डोऽत्र जीवन्मुक्तोचितैर्गुणैः ।<br>
पृष्टार्थं विस्तराद्वक्तुं प्रवृत्त इति कथ्यते ॥</p>
<p>अथ भुशुण्ड इदमाहेति सर्गान्त्यश्लोकेन सम्बध्यते । हृष्ट<br>
इष्टलाभप्रयुक्तहर्षवान् । वक्रधीः अनृजुबुद्धिः ॥ १ ॥</p>
<p>स्निग्धगम्भीरवचनः स्मितपूर्वाभिभाषणः ।<br>
करस्थबिल्वफलवत्प्रतोलितजगत्त्रयः ॥ २ ॥</p>
<p>प्रतोलितं तुलयेव इयत्तया निश्चितं जगत्त्रयं येन ॥ २ ॥</p>
<p>तृणवद्दृष्टसकलः प्रमेयीकृतसंसृतिः ।<br>
लोकाजवं जवीभावे दृष्टज्ञानपरावरः ॥ ३ ॥</p>
<p>तृणवद्दृष्टं सकलं भोगवृन्दं येन । लोकानां आजवं जवीभावे<br>
कामानुधावने विषये सम्यग्विचार्य प्रमेयीकृता फलत्वेन निश्चिता<br>
जन्ममरणादिसंसृतिर्येन । दृष्टं ज्ञानेन परमवरं च ब्रह्म येन ॥ ३ ॥</p>
<p>धीरस्थिरमहाकारो विश्रान्तिं गतमन्द्रः ।<br>
परिपूर्णमनाः शुद्धः क्षीरार्णव इवागतः ॥ ४ ॥</p>
<p>अमृतोत्पादनानन्तरं गतो मन्दरो यस्मात्तथाविधः क्षीरार्णव इव<br>
विश्रान्तिमागतः ॥ ४ ॥</p>
<p>परिविश्रान्तधीः शान्तः परमानन्दघूर्णितः ।<br>
आविर्भावतिरोभावतज्ज्ञः संसारजन्मनाम् ॥ ५ ॥</p>
<p>बहिः परिविश्रान्तधीः अन्तः परमानन्दघूर्णितः । संसारे जन्म येषां<br>
तथाविधानां सर्ववस्तूनामाविर्भावतिरोभावौ तत् तन्निमित्तं<br>
मायातत्त्वमात्मतत्त्वं च जानातीति आविर्भावतिरोभावतज्ज्ञः ॥ ५ ॥</p>
<p>सरभसवदनाभिरामरूपः प्रियमधुरोचितगानहृद्यवाक्यः ।<br>
स्वयमिव नवमाश्रितः शरीरं सकलभयापहरं प्रहर्षयुक्तः ॥ ६ ॥</p>
<p>प्रियं मधुरं च श्रवणोचितं वीणागानमिव हृद्यं वाक्यं यस्य<br>
साक्षात्कारमात्रात्सकलभयापहरं स्वयं ब्रह्मैव जगदुद्धाराय नवं<br>
शरीरमाश्रितः । अत एव सहजानन्दप्रहर्षयुक्तो भुशुण्डः प्रश्नोत्तरकथनाय<br>
सरभसेन सोद्योगेन वदनेनाभिरामरूपः सन्निदमाहेति परेणान्वयः ॥ ६ ॥</p>
<p>इदममलगिरा समाह शुद्धममृतमनुज्झितसम्भ्रमक्रमेण ।<br>
कथयितुमखिलं निजं स्वरूपं मधुपमिव स्तनितेन मुग्धमेघः ॥ ७ ॥</p>
<p>स भुशुण्डो मा मां प्रति शुद्धममृतमखिलं<br>
निजस्वरूपमनुज्झितसम्भ्रमेणात्यक्तविनयोपचारोत्साहादिपरिष्कारेण क्रमेण<br>
कथयितुममलगिरा इदं वक्ष्यमाणवृत्तान्तमाह । यथा मुग्धः सुन्दरो मेघः<br>
स्तनितेन स्वगर्जितरवेण मधुपं मकरन्दपानरसिकं भ्रमरं प्रति तदेवाह<br>
तद्वत् । तथा च प्रागेव प्रबुद्धब्रह्मानन्दरसिके मयि तदुक्तिर्नोपदेशः<br>
किन्त्वनुवादमात्रमिति भावः ॥ ७ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०<br>
भुशुण्डोपाख्याने भुशुण्डस्वरूपवर्णनं नाम सप्तदशः सर्गः ॥ १७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भुशुण्डस्वरूपवर्णनं नाम सप्तदशः सर्गः ॥ १७ ॥</p>
<h1 id="०१८">०१८</h1>
<p>अष्टादशः सर्गः १८</p>
<p>भुशुण्ड उवाच ।</p>
<p>अस्त्यस्मिञ्जगति श्रेष्ठः सर्वनाकनिवासिनाम् ।<br>
देवदेवो हरो नाम देवदेवाभिवन्दितः ॥ १ ॥</p>
<p>स्वजन्म वक्तुमत्रादौ हरस्तद्गणमातृकाः ।<br>
तासां पानोत्सवोन्मादा भुशुण्डेनात्र वर्णिताः ॥</p>
<p>तत्र कस्मिन्कुले भवान्जात इति प्रथमप्रश्नस्योत्तरं वक्तुं भूमिकां रचयति##-<br>
ज्ञानैश्वर्यबलादिगुणैरुत्कृष्टतमो देवानामपि देव इज्य उपास्यश्च देवानां<br>
देवैर्ब्रह्मादिभिरप्यभितः सर्वतः सदा च वन्दितो नमस्कृतः स्तुतश्चेति<br>
त्रिभिर्विशेषणैः सर्वांशेऽपि तस्यैवोत्कर्षपरमावधित्वमिति दर्शितम् ।<br>
अनेनार्थाद्वक्ष्यमाणब्रह्मविद्यारम्भे मङ्गलमपि कृतं बोध्यम् ॥ १ ॥</p>
<p>षट्पदश्रेणिनयना यस्योच्चस्तबकस्तनी ।<br>
विलासिनी शरीरार्धे लता चूततरोरिव ॥ २ ॥</p>
<p>षट्पदानां श्रेणिरिव नयनानि यस्याः ॥ २ ॥</p>
<p>हिमहारसिता यस्य लहरीस्तबकोम्भिता ।<br>
आवेष्टितजटाजूटा गङ्गाकुसुममालिका ॥ ३ ॥</p>
<p>हिममिव हार इव च सिता लहरीलक्षणैः स्तबकैरुम्भिता पूरिता । गुम्फितेति यावत् ॥ ३ ॥</p>
<p>क्षीरसागरसम्भूतः प्रसृतामृतनिर्झरः ।<br>
प्रतिबिम्बकरः श्रीमान्यस्य चूडामणिः शशी ॥ ४ ॥</p>
<p>प्रतिबिम्बकरो दर्पणभूतश्चूडामणिः ॥ ४ ॥</p>
<p>अनारतशिरश्चन्द्रप्रस्रवेणामृतीकृतः ।<br>
यस्येन्द्रनीलवत्कालकूटः कण्ठे विभूषणम् ॥ ५ ॥</p>
<p>अनारतं शिरश्चन्द्रस्यामृतप्रस्नवेण<br>
निरस्तविषशक्तिराहितसञ्जीवनशक्तिश्चेत्यमृतीकृतः ॥ ५ ॥</p>
<p>धूलिलेखामहावर्तं स्वच्छपावकसम्भवम् ।<br>
परमाणुमयं भस्म यस्य ज्ञानजलं सितम् ॥ ६ ॥</p>
<p>तथा यस्य स्वच्छात्स्वाक्षिपावकाज्जगत्प्रलयहेतोः सम्भवतीति तथाविधं धूलिलेखा<br>
धूलिश्रेणिरूपा महान्तः प्रलयवात्यावर्ता यस्मात्तथाविधं स्थूलभूतानां<br>
सूक्ष्मसूक्ष्मप्रवेशक्रमेण परमसूक्ष्माव्यक्तमात्रपरिशेषात्परमाणुमयं<br>
सितं शुभ्रं तत्साक्षिचिन्मात्रलक्षणजलप्लावितत्वाज्ज्ञानजलं मायालक्षणं<br>
भस्म यस्य मायाशबलब्रह्मणो विभूषणमित्यनुषज्यते । हरः सङ्क्षुभ्यैनं<br>
भजति भसितोद्धूलनविधिं इति भगवत्पादाः ॥ ६ ॥</p>
<p>निर्मलानि जितेन्दूनि मृष्टानि घटितानि च ।<br>
यस्यास्थीन्येव रत्नानि देहकान्तमयानि च ॥ ७ ॥</p>
<p>मृष्टानि शाणोल्लेखनेन मणिवच्छोधितानि । अत एव मालाद्याकारेण घटितानि ।<br>
देहेषु कान्तानि मनोरमाणि ब्रह्मादिशरीराणि तन्मयानि तद्विकारभूतानीत्यर्थः ॥ ७ ॥</p>
<p>सुधाकरसुधाधौतं नीलनीरदपल्लवम् ।<br>
तारकाबिन्दुशबलं यस्य चाम्बरमम्बरम् ॥ ८ ॥</p>
<p>नीला नीरदा मेघा एव पल्लवानि दशा यस्य । अम्बरमाकाशं दिश इति यावत् । अम्बरं<br>
वस्त्रम् ॥ ८ ॥</p>
<p>भ्रमच्छिवाङ्गनापक्वमहामांसौदनाकुलम् ।<br>
बहिर्भूतं गृहं यस्य श्मशानं हिमपाण्डुरम् ॥ ९ ॥</p>
<p>भ्रमन्तीभिः शिवाङ्गनाभिः क्रोष्ट्रीभिः<br>
पक्वैर्महामांसैर्नरामिषैर्बल्योदनैश्च आकुलम् । ग्रामनगरादिभ्यो बहिर्भूतम् ।<br>
भ्रमन्तीभिः शिवाभिः कल्याणवेषाभिरङ्गनाभिः<br>
पक्वैर्महद्भिर्मृष्टतमत्वात्प्रशस्यैर्मांसौदनादिभोज्यैश्चाकुलं व्याप्तं<br>
सर्वदोषेभ्यो बहिर्भूतमित्यपि श्लेषादारोप्यते ॥ ९ ॥</p>
<p>कपालमालाभरणाः पीतरक्तवसासवाः ।<br>
आन्त्रस्रग्दामवलिता बन्धवो यस्य मातरः ॥ १० ॥</p>
<p>मातरो वक्ष्यमाणाः । प्रेम्णा बध्नन्तीति बन्धवः सदा क्रीडासहायाः ॥ १० ॥</p>
<p>प्रस्फुरन्मूर्धमणयश्चरन्तो मसृणाङ्गकाः ।<br>
भुजगा वलया यस्य प्रकचत्कनकत्विषः ॥ ११ ॥</p>
<p>चरन्तः पर्यायेण तत्तदङ्गभूषणाय प्रसर्पन्तः । मसृणाङ्गकाः<br>
स्निग्धसर्वाङ्गाः दीप्यमानस्वर्णकान्तयः ॥ ११ ॥</p>
<p>दृक्पातदग्धशैलेन्द्रं जगत्कवललालसम् ।<br>
भैरवाचरितं यस्य लीला सन्त्रासितासुरम् ॥ १२ ॥</p>
<p>यस्य भैरवं भीषणमाचरितं चरित्रम् । तदेवावयुत्योदाहरति##-</p>
<p>स्वस्थीकृतजगज्जातस्वव्यापारस्थचेतसः ।<br>
यदृच्छया करस्पन्दो यस्यासुरपुरक्षयः ॥ १३ ॥</p>
<p>सत्यसङ्कल्पत्वात्कल्याणचिन्तनेनैव स्वस्थीकृतं जगज्जातं येन तथाविधमत एव<br>
स्वव्यापारः समाधिस्तत्स्थं चेतो यस्य तथाविधस्य यस्य यदृच्छया<br>
समाधिभङ्गे यः करस्पन्दः सोऽप्यासुराणि पुराणि क्षिणोत्यसुरैः सह<br>
नाशयतीत्यासुरपुरक्षयस्तथाविधो भवतीति विशेषः ॥ १३ ॥</p>
<p>एकाग्रमूर्तयः स्नेहरागद्वेषविवर्जिताः ।<br>
स्वशना यस्य ते शैलाः सरसा अपि नीरसाः ॥ १४ ॥</p>
<p>यस्य समाधिकाले प्रसिद्धमैकाग्र्यं पृथिवीशैलरूपतन्मूर्तिषु प्रत्यक्षं<br>
दृश्यत इत्याशयेनाह-एकाग्रेति । स्नेहरागद्वेषादिसर्वदोषविवर्जिताः रसा<br>
पृथिवी रसो जलं च तत्सहिता इति सरसा अपि स्वशनाः शोभनाशनतृप्ता इव नीरसा<br>
अशनायापिपासादितृष्णाशून्यास्ते प्रसिद्धा मेरुहिमवदादयः शैला यस्य हरस्य<br>
एकाग्रभूता ध्यानमूर्तयः प्रसिद्धा इत्यर्थः ॥ १४ ॥</p>
<p>शिरःखुराः खुरकराः करदन्तमुखोदराः ।<br>
ऋक्षोष्ट्राजाहिवक्त्राश्च प्रमथा यस्य लालकाः ॥ १५ ॥</p>
<p>इदानीं तस्य गणान्सर्वाङ्गेषु सर्वशक्तिमतो वर्णयति-शिर इति । शिरांसि खुरा<br>
धावनखण्डनादिखुरशक्तियन्ति येषाम् । तथा खुराश्च करा<br>
विचित्रशिल्पादिकरशक्तिमन्तो येषाम् । तथा कराश्च दन्तमुखोदरं<br>
चर्वणभक्षणावपनादिशक्तिमन्तो येषाम् । ऋक्षा भल्लूकाः उष्ट्रा अजाः अहयः<br>
सर्पास्तेषामिव वक्त्राणि येषां तथाविधाः प्रमथा यस्य लालकाः क्रीडासहाया<br>
इत्यर्थः ॥ १५ ॥</p>
<p>तस्य नेत्रत्रयोद्भासिवदनस्यामलप्रभाः ।<br>
यथा गणास्तथैवान्याः परिवारो हि मातरः ॥ १६ ॥</p>
<p>यथा गणास्तथैव सर्वाङ्गेषु सर्वशक्तिमत्यो नानाकाराननाश्च मातरस्तस्य<br>
परिवारः ॥ १६ ॥</p>
<p>नृत्यन्ति मातरस्तस्य पुरो भूतगणानताः ।<br>
चतुर्दशविधानन्तभूतजातैकभोजनाः ॥ १७ ॥</p>
<p>भुवनसङ्ख्यया चतुर्दशविधानि स्वसङ्ख्यया अनन्तानि भूतजातान्येकं<br>
मुख्यभोजनमन्नं यासाम् ॥ १७ ॥</p>
<p>खरोष्ट्राकारवदना रक्तमेदोवसासवाः ।<br>
दिगन्तरविहारिण्यः शरीरावयवस्रजः ॥ १८ ॥</p>
<p>रक्तमेदोवसाः आसव इव सदा पेया यासाम् । शरीरावयवाः शवहस्तपादादयः स्रजो<br>
यासाम् ॥ १८ ॥</p>
<p>वसन्तगिरिकूटेषु व्योम्नि लोकान्तरेषु च ।<br>
अवटेषु श्मशानेषु शरीरेषु च देहिनाम् ॥ १९ ॥</p>
<p>जया च विजया चैव जयन्ती चापराजिता ।<br>
सिद्धा रक्तालम्बुसा च उत्पला चेति देवताः ॥ २० ॥</p>
<p>तत्कल्पस्थानां तासां नामान्याह-जया चेत्यादिना । देवता मातृदेव्यः ॥ २० ॥</p>
<p>सर्वासामेव मातॄणामष्टावेतास्तु नायिकाः ।<br>
आसामनुगतास्त्वन्यास्तासामनुगताः पराः ॥ २१ ॥</p>
<p>ननु शतकोट्यस्तु चामुण्डाः इत्यादिबहुसङ्ख्यत्वे तासां प्रसिद्धे<br>
कथमष्टावित्युच्यते तत्राह-सर्वासामेवेति ॥ २१ ॥</p>
<p>तासां मध्ये महार्हाणां मातॄणां मुनिनायक ।<br>
अलम्बुसेति विख्याता माता मानद विद्यते ॥ २२ ॥</p>
<p>तासां मध्ये सप्तमी या विद्यते तस्यास्तु वाहनं चण्डाख्यः काको विद्यत इति<br>
परेणान्वयः ॥ २२ ॥</p>
<p>वज्रास्थितुण्डश्चण्डाख्य इन्द्रनीलाचलोपमः ।<br>
तस्यास्तु वाहनं काको वैष्णव्या गरुडो यथा ॥ २३ ॥</p>
<p>इत्यष्टैश्वर्ययुक्तास्ता मातरो रौद्रचेष्टिताः ।<br>
कदाचिन्मिलिता व्योम्नि सर्वाः केनापि हेतुना ॥ २४ ॥</p>
<p>इति उक्तलक्षणा मातः । केनापि विहारहेतुना ॥ २४ ॥</p>
<p>उत्सवं परमं चक्रुः परमार्थप्रकाशकम् ।<br>
वामस्रोतोगता एतास्तुम्बुरुं रुद्रमाश्रिताः ॥ २५ ॥</p>
<p>चित्तैकाग्र्यद्वारा समाधौ परमार्थभूतस्वात्मतत्त्वप्रकाशकं पानोत्सवम् ।<br>
वामस्रोतो वाममार्गेण परशक्त्याराधनप्रकारस्तद्गतास्तुम्बुरुनामानं<br>
रुद्रमूर्तिभेदमाराध्यत्वेनाश्रिताः । तुम्बुरं रुद्रं वामस्रोतो<br>
वामभागस्तद्गताः सत्य आश्रिता इति वा ॥ २५ ॥</p>
<p>पूजयित्वा जगत्पूज्यौ देवौ तुम्बुरुभैरवौ ।<br>
विचित्रार्थाः कथाश्चकुर्मदिरामदतोषिताः ॥ २६ ॥</p>
<p>अथेयमाययौ तासां कथावसरतः कथा ।<br>
अस्मानुमापतिर्देवः किं पश्यत्यवहेलया ॥ २७ ॥</p>
<p>कथावसरतः परस्परसंवादकथाप्रयुक्तरुद्रकृतमात्रवहेलनप्रसङ्गेन<br>
कथा वाक् आययौ । तामेव दर्शयति-अस्मानिति ॥ २७ ॥</p>
<p>प्रहावं दर्शयामोऽस्य पुनर्नास्माम्म्त्वसौ यथा ।<br>
दृष्टमात्रमहाशक्तिः करिष्यत्यवधीरणम् ॥ २८ ॥</p>
<p>अथासौ उमापतिर्दृष्टमात्रा महती शक्तिरसात्प्रभावो येन तथाभूतः सन्<br>
अस्मानुद्दिश्य यथा पुनः अवधीरणमवहेलनां न करिष्यति तथा अस्य प्रभावं<br>
दर्शयाम इत्यन्वयः ॥ २८ ॥</p>
<p>इति निश्चित्य ता देव्यो विवर्णवदनाङ्गिकाम् ।<br>
उमामेव वशीकृत्य प्रोक्षयामासुरादृताः ॥ २९ ॥</p>
<p>उमां रुद्रशक्तिं वशीकृत्य स्वमूर्त्यन्तरत्वात्स्वाधीनां कृत्वा यज्ञे पशुमिव<br>
समन्त्रेणाम्भसा प्रोक्षयामासुः । विवर्णवदनाङ्गिकामित्यनेन<br>
वदनाद्यङ्गानां वर्णान्तरापादनेन सहसा पत्या उमा प्रोक्षितेति<br>
परिज्ञातुमशक्यत्वापादनं सूच्यते ॥ २९ ॥</p>
<p>माययापहृतां भर्तुरङ्गाद्रङ्गमुपागताम् ।<br>
तामालोलकचां देव्यः शेपुरोदनतां गताम् ॥ ३० ॥</p>
<p>रङ्गं मातृमण्डलमध्यम् । ओदनतां गतां कर्तुं शेपुरिव ।<br>
मातॄणामुमामूर्त्यन्तरत्वेन स्वात्मनि मुख्यशापायोगात्परिहासक्रीडात्वाच्च न<br>
स्वमूर्त्यवहेलनादोषोऽपि । ओदनतां ओदनादिसर्वभक्ष्यभोज्यलेह्यपेयात्मतां गतां<br>
कर्तुमिति शेषः ॥ ३० ॥</p>
<p>पार्वतीप्रोक्षणदिने तस्मिंस्तत्र महोत्सवः ।<br>
बभूव तासां सर्वासां नृत्यगेयमनोहरः ॥ ३१ ॥</p>
<p>अत्यानन्दमनुद्दामरवमेवाम्बरं बभौ ।<br>
दीर्घावयवविक्षेपविकासिजघनोदराः ॥ ३२ ॥</p>
<p>अन्या जहसुरुद्दामतालक्ष्वेडाघनारवम् ।<br>
लसदङ्गविकारं च ध्वनत्सगिरिकाननाः ॥ ३३ ॥</p>
<p>तालः करतालः क्ष्वेडा सिंहनादस्ताभ्यां घनारवं यथा स्यात्तथा जहसुः ॥ ३३ ॥</p>
<p>अन्या जगुर्ध्वनच्छैलगृहमापानतोषिताः ।<br>
वारीव रववद्रञ्जज्जगन्मण्डलकोटरे ॥ ३४ ॥</p>
<p>ध्वनन्तः शैला गृहाश्च यस्मिन्कर्मणि तद्यथा भवति तथा । चन्द्रोदयरागेण<br>
रञ्जत् रववत् ध्वनच्च समुद्रवारीव जगर्जुः ॥ ३४ ॥</p>
<p>अन्याः पानं पपुः पुष्टचर्चिताङ्गशिरःखुरम् ।<br>
लीलाघुरघुरारावरणदाकाशकोटरे ॥ ३५ ॥</p>
<p>चन्दनादिना रक्तवसासवादिना वा चर्चितान्यनुलिप्तानि पुष्टान्यङ्गानि शिर##-</p>
<p>पपुरुदगुरथोच्चैः सत्वरा जग्मुरूचुर्जहसुरपुरहौषुः पेतुरुच्चैर्ववल्गुः ।<br>
ननृतुरनिशमादुः स्वादु मांसं च देव्यस्त्रिभुवनमपवृत्तं<br>
चक्रुरुन्मत्तवृत्ताः ॥ ३६ ॥</p>
<p>तासामुन्मत्तवृत्तान्येव कानिचिदभिलपन्नुपसंहरति-पपुरिति । पपुः पेयानि ।<br>
अपुः परस्परं ररक्षुः । परस्परमुखे अग्नौ वा अहौषुः । अपवृत्तं परिवृत्तं<br>
स्वाचारशिक्षया अपगतसदृत्तं वा ॥ ३६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
भु० मातृव्यवहारवर्णनं नामाष्टादशः सर्गः ॥ १८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मातृव्यवहारवर्णनं नामाष्टादशः सर्गः ॥ १८ ॥</p>
<h1 id="०१९">०१९</h1>
<p>एकोनविंशः सर्गः १९</p>
<p>भुशुण्ड उवाच ।</p>
<p>इत्युत्सवे वर्तमाने तासां वाहास्त उत्तमाः ।<br>
तथैव मत्ता जहसुर्ननृतुः पपुरप्यसृक् ॥ १ ॥</p>
<p>ब्राह्मी हंस्यां चण्डयोगात्स्वजन्म भ्रातृभिः सह ।<br>
ब्राह्म्याः प्रसादाज्ज्ञानाप्तिः पितुः स्थानाप्तिरुच्यते ॥</p>
<p>तासां मातॄणाम् । वाहा वाहनभूताश्चण्डादयः ॥ १ ॥</p>
<p>तत्रैकत्रासवोन्मत्ताः काश्चिन्ननृतुरम्बरे ।<br>
रथहंस्यः स्थिता ब्राह्म्यः काकश्चालम्बुसारथः ॥ २ ॥</p>
<p>तत्र तस्मिन्नुत्सवे ब्राह्म्यो ब्रह्माणीसम्बन्धिन्यो रथहंस्यः अलम्बुसाया रथो<br>
वाहनभूतश्चण्डाख्यः काकश्च एकत्र स्थिता ननृतुः ॥ २ ॥</p>
<p>नृत्यन्तीनां च हंसीनां पिबन्तीनामथासवम् ।<br>
तले चाब्धितटानां तु रतिः सम्यगजायत ॥ ३ ॥</p>
<p>अब्धितटानां वेलानां तले समभूप्रदेशे इति उद्दीपनविभावोक्तिः । रतिरनुरागः ॥ ३ ॥</p>
<p>सञ्जातरतयो मत्ताः सर्वा हंस्यः क्रमेण ताः ।<br>
रेमिरे सह काकेनाप्यथ मत्तास्तदा किल ॥ ४ ॥</p>
<p>मत्तत्वादेवोत्कृष्टजातीनामपि हंसीनां निकृष्टजातीयेनापि काकेन सह<br>
रतिरनुचितापि सम्पन्नेति सूचनायापिशब्दः ॥ ४ ॥</p>
<p>सप्तानां कुलहंसीनां दयितो वायसस्त्वसो ।<br>
क्रमेणारमतैकत्र यावदन्योन्यमीप्सितम् ॥ ५ ॥</p>
<p>एकत्रेति वीप्सितम् । एकैकस्यां हंस्यां<br>
यावदन्योन्यमीप्सितमिच्छापूर्तिस्तावदरसतेत्यथः ॥ ५ ॥</p>
<p>अथ ता गर्भधारिण्यो बभूवुरतितोषिताः ।<br>
देव्यश्च कृतनृत्यास्ताः सुप्रशान्तमथाययुः ॥ ६ ॥</p>
<p>अथ कृतोत्सवकृत्यास्ता देव्यो मातरश्र<br>
स्वमायाचेष्टाऽविमर्शात्सुप्रशान्तमक्रुध्यन्तं रुद्रं ययुः ॥ ६ ॥</p>
<p>ददुरोदनतां यातमीश्वराय प्रियामुमाम् ।<br>
भोजनाय महामायां देव्यस्ताः शूलपाणये ॥ ७ ॥</p>
<p>अत एव ओदनतां यातामुमां तस्मै ईश्वराय भोजनाय ददुः ॥ ७ ॥</p>
<p>प्रिया मे भोजने दत्तेत्येवं च शशिशेखरः ।<br>
बुद्ध्वा बभूव रुषितो यदा मातृगणं प्रति ॥ ८ ॥</p>
<p>यदा शशिशेखरो मे प्रिया भोजने दत्तेति बुद्ध्वा मातृगणं प्रति रुषितो बभूव<br>
तदा ता मातरस्तां पार्वतीं स्वाङ्गदानेन स्वस्वाङ्गैः शिर##-<br>
द्वयोरन्वयः ॥ ८ ॥</p>
<p>तदा तास्तां समुत्पाद्य स्वाङ्गदानेन वै पुनः ।<br>
ददुर्भूयो विवाहेन पार्वतीमिन्दुमौलये ॥ ९ ॥</p>
<p>ततो देव्यो हरश्चैव परिवारस्तथैतयोः ।<br>
सर्वे सन्तुष्टमनसः स्वां स्वामुपययुर्दिशम् ॥ १० ॥</p>
<p>एतयोर्देवीहरयोः । मातॄणां देव्यंशत्वेनैकीकारादेकशेषे द्विवचनम् ॥ १० ॥</p>
<p>अन्तर्वत्न्यो बभूवस्ता ब्राह्म्यो हंस्यो मुनीश्वरम् ।<br>
वृत्तान्तं कथयामासुर्ब्राह्म्या देव्या यथास्थितम् ॥ ११ ॥</p>
<p>अन्तर्वत्न्यो गर्भिण्यः ॥ ११ ॥</p>
<p>ब्राह्म्युवाच ।</p>
<p>हे वत्स्यः साम्प्रतं वत्सवयो मे रथकर्मणि ।<br>
न समर्था भवन्त्यो हि खैरं चरत साम्प्रतम् ॥ १२ ॥</p>
<p>वत्सवत्यो गर्भिण्यः ॥ १२ ॥</p>
<p>इति गर्भालसा हंसीरुक्त्वा देवी दयापरा ।<br>
निर्विकल्पसमाधाने ब्राह्मी तस्थौ यथासुखम् ॥ १३ ॥</p>
<p>इति उक्ता तदनुग्रहाय सञ्चारं विहाय निर्विकल्पाख्ये समाधाने समाधौ ॥ १३ ॥</p>
<p>अजनाभिसरोजान्तवैरिञ्चकमलाकरे ।<br>
गर्भालसा विचेरुस्ता राजहंस्यो मुनीश्वर ॥ १४ ॥</p>
<p>अजस्य विष्णोर्नाभिसरोजस्यान्ते मूले वैरिञ्चस्य कमलस्याकरे उत्पत्तिस्थाने विचेरुः ॥ १४<br>
॥</p>
<p>एवं विपक्वगर्भास्ता नाभीकमलपल्लवे ।<br>
सुवते स्म मृदून्यण्डान्यथ वल्ल्य इवाङ्कुरान् ॥ १५ ॥</p>
<p>नाभिकमलस्य पल्लवे किसलयप्रदेशे ॥ १५ ॥</p>
<p>तानि कालं समासाद्य ततोऽण्डान्येकविंशतिः ।<br>
गर्भाक्रान्त्या द्विधा जग्मुर्ब्रह्माण्डानीव सारवत् ॥ १६ ॥</p>
<p>गर्भाक्रान्त्या परिपक्वगर्भपादविक्षेपेण द्विधा जग्मुः अभिद्यन्त । यथा सारवत्<br>
सारवन्ति व्यत्ययेनैकवचनम् । ब्रह्माण्डानि स्वर्णरजतखर्पराभ्यामभिद्यन्त<br>
तद्वत् ॥ १६ ॥</p>
<p>अण्डेभ्यस्तेभ्य एवं हि जाता वयमिमे मुने ।<br>
भ्रातरश्चण्डतनया वायसा एकविंशतिः ॥ १७ ॥</p>
<p>ते सञ्जाता गता वृद्धिं तस्मिन्कमलपल्लवे ।<br>
सञ्जातपक्षाः सम्पन्ना गगनोड्डयने क्षमाः ॥ १८ ॥</p>
<p>मातृभिः सह हंसीभिर्ब्राह्मी भगवती ततः ।<br>
चिरमाराधिता सम्यक्समाधिविरता सती ॥ १९ ॥</p>
<p>ज्ञातज्ञेयः कथं भवान् इत्यस्य प्रश्रस्योत्तरं वक्तुमुपक्रमते##-</p>
<p>प्रसादपरया काले भगवत्या ततः स्वयम् ।<br>
तथाङ्गानुगृहीता स्मो येन मुक्ता वयं स्थिताः ॥ २० ॥</p>
<p>तथा तादृशेन तत्त्वसाक्षात्कारकलेनै अनुगृहीताः स्मः ॥ २० ॥</p>
<p>संशान्तमनसः शान्ता एकान्ते ध्यानसंस्थितौ ।<br>
तिष्ठाम इति निश्चित्य पितुः पार्श्वे वयं गताः ॥ २१ ॥</p>
<p>तिष्ठामः स्थास्याम इति निश्चित्य पितुः पार्श्वे विन्ध्यकच्छे ॥ २१ ॥</p>
<p>आलिङ्गितास्ततः पित्रा पूजितालम्बुसा वयम् ।<br>
तया दृष्टाः प्रसादेन संस्थितास्तत्र संयताः ॥ २२ ॥</p>
<p>पूजिता अलम्बुसा यैः । संयता विनयादिगुणयन्त्रिताः ॥ २२ ॥</p>
<p>चण्ड उवाच ।</p>
<p>पुत्राः कच्चिदपर्यन्तवासनातन्तुगुण्ठितात् ।<br>
भवन्तो निर्गता नूनमस्मात्संसारजालकात् ॥ २३ ॥</p>
<p>संसारलक्षणाज्जालकात्पक्षिबन्धनानायान्निर्गताः कच्चिदितीष्टप्रश्ने ॥ २३ ॥</p>
<p>नो चेद्वयं भगवतीं तदिमां भृत्यवत्सलाम् ।<br>
प्रार्थयामो यथा यूयं भवथ ज्ञानपारगाः ॥ २४ ॥</p>
<p>तत्तदर्थम् । भवथ भविष्यथ ॥ २४ ॥</p>
<p>काका ऊचुः ।</p>
<p>तात ज्ञातमलं ज्ञेयं ब्राह्म्या देव्याः प्रसादतः ।<br>
किन्त्वेकान्तस्थितेः स्थानमभिवाञ्छाम उत्तमम् ॥ २५ ॥</p>
<p>एकान्ते स्थितेरवस्थानस्य योग्यं स्थानं निवासमभिवाञ्छामः ॥ २५ ॥</p>
<p>चण्ड उवाच ।</p>
<p>सर्वरत्नगणाधारः समस्तसुरसंश्रयः ।<br>
अस्ति ह्येव महोत्सेधो मेरुर्नाम महीधरः ॥ २६ ॥</p>
<p>लसच्चन्द्रार्कदीपस्य भूतवृन्दकलत्रिणः ।<br>
ब्रह्माण्डमण्डपस्यान्तःस्तम्भः कनकनिर्मितः ॥ २७ ॥</p>
<p>मेरुमेव वर्णयति-लसदित्यादिना । भूतवृन्दैः प्राणिसमूहैः कलत्रिणः<br>
कुटुम्बिनो ब्रह्माण्डलक्षणस्य मण्डपस्य गृहस्य अन्तःस्तम्भो मध्यस्तम्भः<br>
॥ २७ ॥</p>
<p>सौवर्णचन्द्रपीठाढ्यो रत्नाढ्य शिखराङ्गुलिः ।<br>
ध्वनद्द्वीपाब्धिवलयो भुवेवोन्नमितो भुजः ॥ २८ ॥</p>
<p>सौवर्णेन चन्द्राकारेण पीठेन मूलबन्धाङ्गसदृशेन किम्पुरुषादिवर्षगणेन<br>
आढ्यः सम्पन्नः रत्नमयैरङ्गुलीयकैराढ्याः शिखराण्येवाङ्गुलयो यस्य<br>
ध्वनन्तो द्वीपा अब्धयश्च वलया यस्य । ईदृशो भुवा उन्नमित ऊर्ध्वीकृतो भुज<br>
इव स्थितः ॥ २८ ॥</p>
<p>वृतः कुलाद्रिसामन्तैर्जम्बूद्वीपासने स्थितः ।<br>
राजा चन्द्रार्कनयने भ्रमयञ्छैलसंससि ॥ २९ ॥</p>
<p>तमेव राजत्वेन वर्णयति-वृत इत्यादिभिः । जम्बूद्वीपलक्षणे आसने सिंहासने<br>
राजा शैलानामिति शेषः । अत एव शैलसंससि चन्द्रार्कलक्षणे नयने भ्रमयन् ॥ २९ ॥</p>
<p>तारौघमालतीमाल्यो दिग्दशैकाम्बराम्बरः ।<br>
नागजातिद्वयस्थात्मा नाकनायकभूषणः ॥ ३० ॥</p>
<p>तारौघा एव मालतीमाल्यानि यस्य । दिश एव दशा यस्य<br>
तथाविधमेकमम्बरमाकाशमेवाम्बरं वस्त्रं यस्य । नागशब्दार्थभूतस्य<br>
सर्पगजजातिद्वयस्य आधारः [नागजातिद्वयस्य स्था स्थितिर्यस्मिन्नेवंविध आत्मा<br>
स्वरूपं यस्येति समासे फलितोऽयमर्थः । स्था इत्यत्र भावे क्विप् ।] । नाकनायका<br>
इन्द्रादय एव भूषणानि यस्य ॥ ३० ॥</p>
<p>दिगङ्गनाभिरभितो रम्याभिः पुरभूषणैः ।<br>
एष निस्यन्दिभिः शीतैर्वीजितो घनचामरैः ॥ ३१ ॥</p>
<p>घना मेघास्तल्लक्षणैर्नीलश्वेतादिचामरैः ॥ ३१ ॥</p>
<p>षोडशास्य सहस्राणि योजनानामधः क्षितौ ।<br>
स्थिताः पादाः प्रपूज्यन्ते नागासुरमहोरगैः ॥ ३२ ॥</p>
<p>अशीतिश्च सहस्राणि देहोऽस्यार्केन्दुलोचनः ।<br>
पूज्यते नाकसदने सुरगन्धर्वकिन्नरैः ॥ ३३ ॥</p>
<p>पूज्यते सेव्यते ॥ ३३ ॥</p>
<p>चतुर्दशविधान्येनं गृहस्थमिव बान्धवाः ।<br>
उपजीवन्ति भूतानि मिथो दृष्टपुरास्पदम् ॥ ३४ ॥</p>
<p>ब्रह्मर्षयो देवर्षयो राजर्षयो देवाः पितरो गन्धर्वाः किन्नरा अप्सरसो विद्याधरा<br>
यक्षा रक्षांसि प्रमथा गुह्यका नागाश्चेति चतुर्दशविधानि<br>
भूतान्यतिविस्तीर्णत्वान्मिथो न दृष्टानि पुराणि आस्पदानि स्थानानि च यत्र तद्यथा<br>
स्यात्तथा उपजीवन्ति ॥ ३४ ॥</p>
<p>अस्य त्वीशानदिग्भागे पद्मरागमयं बृहत् ।<br>
विद्यते शृङ्गमपरो दिवाकर इवोदितः ॥ ३५ ॥</p>
<p>अस्यास्ति पृष्ठे भूतौघवृतः कल्पतरुर्महान् ।<br>
जगतः शिखरादर्शे प्रतिबिम्बमिव स्थितः ॥ ३६ ॥</p>
<p>शिखरलक्षणे विद्रुमादर्शे जगतः प्रतिबिम्बमिव स्थितः कल्पतरुः ॥ ३६ ॥</p>
<p>तस्यास्ति दक्षिणस्कन्धे शाखा कनकपल्लवा ।<br>
रत्नस्तबकनीरन्ध्रा चन्द्रबिम्बोल्लसत्फला ॥ ३७ ॥</p>
<p>चन्द्रबिम्बानीवोल्लसन्ति फलानि यस्याम् ॥ ३७ ॥</p>
<p>तत्र पूर्वं मया नीडं कृतमासीत्स्फुरन्मणि ।<br>
देव्यां ध्याननिषण्णायां यस्मिन्किल रमे सुताः ॥ ३८ ॥</p>
<p>स्फुरन्तो मणयो यस्मिंस्तथाविधं नीडम् ॥ ३८ ॥</p>
<p>रत्नपुष्पदलच्छन्नं रसायनफलान्वितम् ।<br>
चिन्तामणिशलाकाभिर्विहितालिन्दसंस्थिति ॥ ३९ ॥</p>
<p>चिन्तामणिशलाकाभिर्विहिता अलिन्दसंस्थितिर्बहिर्द्वारप्रकोष्ठरचना यस्मिन् ॥ ३९ ॥</p>
<p>बुद्धिपूर्वसमाचारैः सम्पूर्णं काकपुत्रकैः ।<br>
शीतलाभ्यन्तरं हृदं पूरितं कुसुमोत्करैः ॥ ४० ॥</p>
<p>बुद्धिपूर्वसमाचारैर्विचारपूर्वव्यवहारशीलैः ॥ ४० ॥</p>
<p>तद्गच्छत सुता नीडं दुर्गं नाकवतामपि ।<br>
भोगं मोक्षं च तत्रस्था निर्विघ्नमलमाप्म्यथ ॥ ४१ ॥</p>
<p>नाकवतां देवानामपि दुर्गम् ॥ ४१ ॥</p>
<p>इत्युक्त्वास्मान्पिता तत्र चुचुम्बाभ्यालिलिङ्ग च ।<br>
ददौ देव्या यदानीतमस्मभ्यं च तदामिषम् ॥ ४२ ॥</p>
<p>आमिषं मांसम् ॥ ४२ ॥</p>
<p>तद्भुक्त्वा चरणौ देव्याः पितुश्चैवाभिवाद्य च ।<br>
विन्ध्यकच्छाद्वयन्न् तस्मात्स्थानादालम्बुसात्प्लुताः ॥ ४३ ॥</p>
<p>आलम्बुसादलम्बुसानिवासात् ॥ ४३ ॥</p>
<p>क्रमेणाकाशमुल्लङ्घ्य निर्गत्याम्बुदकोटरैः ।<br>
पवनस्कन्धमासाद्य वन्दितव्योमचारिणः ॥ ४४ ॥</p>
<p>वन्दिता व्योमचारिणो देवा यैः ॥ ४४ ॥</p>
<p>परिहृत्य दिनाधीशं लोकान्तरपुरं गताः ।<br>
स्वर्गमुल्लङ्घ्य याताः स्मो ब्रह्मलोकं मुनीश्वर ॥ ४५ ॥</p>
<p>अस्माल्लोकाल्लोकान्तरं स्वर्गस्तत्पुरममरावतीम् ॥ ४५ ॥</p>
<p>प्रणामपूर्वं तत्रैतद्यथावत्तत्पितुर्वचः ।<br>
मात्रे च भगवत्यै च ब्राह्म्यै चाशु निवेदितम् ॥ ४६ ॥</p>
<p>तत्र ब्रह्मलोके ॥ ४६ ॥</p>
<p>ताभ्यां सस्नेहमालिङ्ग्य गच्छतेत्याज्ञयैधिताः ।<br>
वयं कृतनमस्कारा ब्रह्मलोकाद्विनिर्गताः ॥ ४७ ॥</p>
<p>गच्छतेति आज्ञया-आज्ञादानेनाशिषा च एधिता वर्धिताः ॥ ४७ ॥</p>
<p>उल्लङ्घ्य लोकपालानां पुरीस्तपनभास्वराः ।<br>
आकाशगामिनो लोलाः पवनस्कन्धचारिणः ॥ ४८ ॥</p>
<p>तपनवद्भास्वराः ॥ ४८ ॥</p>
<p>इमं कल्पतरुं प्राप्य निजं नीडं प्रविश्य च ।<br>
दूरस्थबाधास्तिष्ठामो मुने मौनमवस्थिताः ॥ ४९ ॥</p>
<p>मौनं यथा स्यात्तथा अवस्थिताः । सदा समाघिपरा इति यावत् ॥ ४९ ॥</p>
<p>जाता यथा वयमिमे स्थितिमागताश्च सम्प्राप्य बोधमुपशान्तधियो यथावत् ।<br>
एतत्तदुक्तमविखण्डमलं मया ते शेषेण मां समनुशाधि महानुभाव ॥<br>
५० ॥</p>
<p>उक्तमुपसंहरति-जाता इति । हे महानुभाव वयं जाताः । यथा च<br>
यथावद्बोधं सम्प्राप्य स्थितिमेतत्स्थाननिवासमागताश्चेत्येतत्प्रश्नत्रयोत्तरं<br>
सर्वमविखण्डं यथा स्यात्तथा ते तुभ्यमुक्तम् । अतः परं शेषेणावशिष्टेन<br>
कियदायुश्च ते साधो वृत्तं स्मरसि किं च वा इति प्रश्नद्वयोत्तरेणान्येन<br>
वक्तव्यनिमित्तेन मां सम्यगनुशाधि आज्ञापय तदपि तुभ्यं वदिष्यामीत्यर्थः ॥<br>
५० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्र० पू०<br>
भुशुम्० आलयलाभो नामैकोनविंशतितमः सर्गः ॥ १९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धेआलयलाभो<br>
नामैकोनविंशतितमः सर्गः ॥ १९ ॥</p>
<h1 id="०२०">०२०</h1>
<p>विंशः सर्गः २०</p>
<p>भुशुण्ड उवाच ।</p>
<p>आसीत्किञ्चित्पुरा कल्पे जगद्यच्चिरमास्थितम् ।<br>
सन्निवेशेन चैतद्वदद्यापि च न दूरगम् ॥ १ ॥</p>
<p>प्रतिकल्पं जगत्साम्यं भ्रातॄणां निधनं तथा ।<br>
प्रलयेऽपि भुशुण्डोऽत्र स्वचित्तस्थैर्यमुक्तवान् ॥</p>
<p>तत्र वृत्तं स्मरसि किम्च वा इति प्रश्नस्य विस्तरेणोत्तरं वक्तुकामो<br>
वक्ष्यमाणबहुकल्पस्वजीवनोक्तेः इम कल्पतरुं प्राप्य निजनीडं प्रविश्य च<br>
इत्याद्युक्तेश्च पूर्वोत्तरविरोधाशङ्का मा भूदिति कल्पवृक्षमेर्वादीनां<br>
प्रतिकल्पं संस्थानसाम्यादैक्यवाद इत्याशनं दर्शयति-आसीदित्यादिना । पुरा<br>
अस्यज्जन्महेतौ कल्पे यत् किञ्चिज्जगत् पदार्थवृन्दं चिरमास्थितं तत्सन्निवेशेन<br>
अवयवसंस्थानाकृत्यादिना एतद्वत् एतत्कल्पीयपदार्थवदेव आसीत् । अतस्तदद्यापि न<br>
दूरगं अभेदारोपात्सन्निहितमेवन्ति बुद्ध्या इमं कल्पतरुमित्यादिनिर्देश इत्यर्थः ॥<br>
१ ॥</p>
<p>तदेतद्वृत्तमभ्यासाद्वर्तमानेन वर्णितम् ।<br>
मया मुनीन्द्र बोधाय प्राग्जन्मसाम्यदर्शिना ॥ २ ॥</p>
<p>तत्तस्माद्वृत्तमतीतमपि जगद्भ्रान्त्यभ्यासाद्वर्तमानेन जगता ऐक्येन वर्णितम् ॥ २<br>
॥</p>
<p>अद्य मे फलितं पुण्यैश्चिरकालोपसम्भृतैः ।<br>
निर्विघ्नमेव पश्यामि यद्भवन्तं मुने ततः ॥ ३ ॥</p>
<p>तत्र दीर्घकथाप्रस्तावे पूजाविलम्बो मा भूदिति प्रथमं पूजास्वीकारं प्रार्थयितुं<br>
स्तुत्या अभिमुखीकरोति-अद्येति द्वाभ्याम् ॥ ३ ॥</p>
<p>इदं नीडमिमां शाखामहं चायमयं द्रुमः ।<br>
अद्य पावनतां प्राप्तान्येतानि तव दर्शनात् ॥ ४ ॥</p>
<p>इमां शाखामनुगतमिदं नीडम् । एतानीति नपुंसकमनपुंसकेन इति<br>
नपुंसकैकशेषः ॥ ४ ॥</p>
<p>इदमर्घ्यमिदं पाद्यं गृहीत्वा विहगार्पितम् ।<br>
नूनं पावनतां नीत्वा शेषेणादिश चाशु भोः ॥ ५ ॥</p>
<p>शेषेणावशिष्टसेवाविषयेण निमित्तेन आदिश प्रश्नान्वक्तुमित्यर्थः ॥ ५ ॥</p>
<p>श्रीवसिष्ठ उवाच ।</p>
<p>इदमर्घ्यं च पाद्यं च भूयो दत्तवति स्वयम् ।<br>
भुशुण्डविहगे तस्मिन्निदं रामाहमुक्तवान् ॥ ६ ॥</p>
<p>भूयः द्वितीयवारम् । उक्तवान् पृष्टवान् ॥ ६ ॥</p>
<p>भ्रातरस्ते विहङ्गेश तादृक्सत्त्वा महाधियः ।<br>
इह कस्मान्न दृश्यन्ते त्वमेवैको हि दृश्यसे ॥ ७ ॥</p>
<p>भुशुण्ड उवाच ।</p>
<p>तिष्ठतामिह नः कालो महानतिगतो मुने ।<br>
युगानां पङ्क्तयः क्षीणा दिवसानामिवानघ ॥ ८ ॥</p>
<p>एतावताथ कालेन सर्व एव ममानुजाः ।<br>
तनूस्तृणमिव त्यक्त्वा शिवे परिणताः पदे ॥ ९ ॥</p>
<p>तनूः शरीराणि ॥ ९ ॥</p>
<p>दीर्घायुषो महान्तोऽपि सन्तोऽपि बलिनोऽपि च ।<br>
सर्व एव निगीर्यन्ते कालेनाकलितात्मना ॥ १० ॥</p>
<p>अकलितात्मना अलक्षितस्वरूपेण ॥ १० ॥</p>
<p>श्रीवसिष्ठ उवाच ।</p>
<p>स्कन्धव्यूढार्कशशिषु वहत्स्वविरतं जवात् ।<br>
वातस्कन्धातिवातेषु कच्चित्तात न खिद्यसे ॥ ११ ॥</p>
<p>स्कन्धेषु मालेव व्यूढा अर्का द्वादशादित्याः शशिनश्च यैस्तथाविधेषु<br>
वातस्कन्धप्रवाहादिमरुदतिक्रामिषु प्रलयवायुभेदेषु ॥ ११ ॥</p>
<p>दग्धोदयास्तशैलेन्द्रवनव्यूहै रवेः करैः ।<br>
चिरमत्यन्तमासन्नैः कच्चित्तात न खिद्यसे ॥ १२ ॥</p>
<p>इन्दोरथ करैः शीतैः पाषाणीकृतवारिभिः ।<br>
आसन्नकरकापातैः कच्चित्तात न खिद्यसे ॥ १३ ॥</p>
<p>पाषाणवद्धनीकृतानि वारीणि यैस्तथाविधेरिन्दोः<br>
करैरासन्नप्रलयाम्बुदकरकापातैऽस्च ॥ १३ ॥</p>
<p>अजस्रमिह विश्रान्तैः कल्पजीमूतमण्डलैः ।<br>
परशुच्छेदनीहारैः कच्चित्तात न खिद्यसे ॥ १४ ॥</p>
<p>इह मेरुशिखरे विश्रान्तैः परशूनपि छिन्दन्ति क्षतधारान्कुर्वन्ति शिलीभूता नीहारा<br>
येभ्यस्तैः ॥ १४ ॥</p>
<p>विषमैर्जागतैः क्षोभैरुच्चैस्तरपदस्थितः ।<br>
कथं न क्षोभमायाति कल्पवृक्षोऽयमुन्नतः ॥ १५ ॥</p>
<p>भुशुण्ड उवाच ।</p>
<p>निरालम्बास्पदा ब्रह्मन्सर्वलोकावहेलिता ।<br>
तुच्छेद्यं सर्वभूतानां मध्ये विहगजीविका ॥ १६ ॥</p>
<p>कृच्छ्रकालेषु महतामपि खेदः सम्भावितः किं पुनर्विहगाधमयोनिज तस्य<br>
मम तथापि विवेकप्रभावान्न खेदप्रसक्तिरिति वक्तुं स्वयोनिजीविकाया<br>
इतरजीविकापेक्षया फल्गुतामाह-निरालम्बेति । निरालम्ब आकाशस्तदास्पदा ॥ १६ ॥</p>
<p>ईदृशेषु च भूतेषु निर्जनेषु [निर्जरेषु इति पाठः ।] वनेषु च ।<br>
कल्पितास्थास्थितिर्धात्रा शून्ये वा व्योमवर्त्मनि ॥ १७ ॥</p>
<p>ईदृशेषु फल्गुष्वपि भूतेषु योनिषु । धात्रा आस्थया प्रीत्या स्थितिर्जीविका कल्पिता<br>
तच्चित्रमित्यर्थः । इवार्थे वाशब्दः ॥ १७ ॥</p>
<p>कथमस्यां प्रभो जातौ जातस्य चिरजीविनः ।<br>
आशापाशनिबद्धस्य विहगस्य विशोकिता ॥ १८ ॥</p>
<p>वयं तु भगवन्नित्यमात्मसन्तोषमास्थिताः ।<br>
न कदाचन नीरूपे मुह्यामो जातविभ्रमैः ॥ १९ ॥</p>
<p>नीरूपे निःस्वरूपे ॥ १९ ॥</p>
<p>स्वभावमात्रसन्तुष्टाः कष्टैर्मुक्ता विचेष्टितैः ।<br>
क्षिपामः केवलं कालमस्मिन्ब्रह्मन्निजालये ॥ २० ॥</p>
<p>कष्टैः क्लेशफलैः परपीडादिविचेष्टितैर्मुक्ताः ॥ २० ॥</p>
<p>न जीवितान्न मरणात्कर्मदेहस्य रोधनम् ।<br>
यथा स्थितेन तिष्ठामस्तथैवास्तङ्गतेहिताः ॥ २१ ॥</p>
<p>जीविताज्जीवनात् । देहस्य कर्म ऐहिकामुष्मिकफलार्था क्रियाम् । नापि मरणाद्देहस्य<br>
रोधनं नाशं वाञ्छामेत्युभयत्र शेषः । यथा इदानीं स्थितेन<br>
नित्यसिद्धनिरतिशयानन्दात्मस्वभावेन तिष्ठामस्तथैवाग्रेऽपि तेनैवास्तङ्गतेहिताः<br>
पूर्णकामाः स्थास्याम इत्यर्थः ॥ २१ ॥</p>
<p>आलोकिता लोकदशा दृष्टा दृष्टान्तदृष्टयः ।<br>
नूनं सन्त्यक्तमस्माकं मनसा चञ्चलं वपुः ॥ २२ ॥</p>
<p>लोकानां दशा जन्ममरणाद्यनर्थदशा । मिथ्यात्वनिर्णायिकाः<br>
स्वप्नादिदृष्टान्तदृष्टयो दृष्टाः ॥ २२ ॥</p>
<p>अनारतनिजालोके नित्यं चापरितापिनि ।<br>
कल्पागस्योपरि सदा वेद्मि कालकलागतिम् ॥ २३ ॥</p>
<p>तत्र तावत्कल्पान्तपर्यन्तं कल्पवृक्षप्रभावादेव नास्माकं<br>
खेदप्रसक्तिरित्याह-अनारतेत्यादिना । कल्पागस्य कल्पवृक्षस्य ॥ २३ ॥</p>
<p>रत्नगुच्छप्रकाशाढ्ये ब्रह्मन्कल्पलतागृहे ।<br>
प्राणापानप्रवाहेण वेद्मि कल्पमखण्डितम् ॥ २४ ॥</p>
<p>प्रकाशबहुलत्वादविज्ञेयदिनरात्रिविभागेऽत्र कथं कालकलागतिं वेत्सि तत्राह##-</p>
<p>अविज्ञातदिवारात्रौ ह्यस्मिन्नुच्चैः शिलोच्चये ।<br>
जानामि निजया बुद्ध्या लोककालक्रमस्थितिम् ॥ २५ ॥</p>
<p>सारासारपरिच्छेदि बोधाद्विश्रान्तिमागतम् ।<br>
निरस्तचापलं शान्तं सुस्थिरं मे मुने मनः ॥ २६ ॥</p>
<p>मनःस्थैर्यबलादपि न मे खेदप्रसक्तिरित्याशयेनाह-सारेति ॥ २६ ॥</p>
<p>संसारव्यवहारोत्थैराशापाशैरसन्मयैः ।<br>
उद्गारैरिव बूकाकोन वैवश्यं व्रजाम्यहम् ॥ २७ ॥</p>
<p>उद्गारध्वनिप्रायैरल्पध्वनिभिः प्राकृतो भूकाक इव नाहं वैवश्यं भयं<br>
व्रजाति ॥ २७ ॥</p>
<p>परोपशमधर्मिण्या वयमालोकशीतया ।<br>
पश्यन्तो जागतीं मायां धिया धैर्यमुपागताः ॥ २८ ॥</p>
<p>धीरत्वादपि नास्माकं खेदप्रसक्तिरित्याह-परेति ॥ २८ ॥</p>
<p>भीमास्वपि महाबुद्धे दशास्वचलबुद्धयः ।<br>
विनिर्मलोपलाकाराः सम्प्राप्तासु यथाक्रमम् ॥ २९ ॥</p>
<p>दशाक्रममनुसृत्य भीमास्वपि दशासु सम्प्राप्तासु विनिर्मलोपलः<br>
स्फटिकादिस्तदाकारास्तत्सदृशाः ॥ २९ ॥</p>
<p>इयमारम्भसुभगा तरला जागती स्थितिः ।<br>
भूयो भूयः परामृष्टा न च किम्च न बाधते ॥ ३० ॥</p>
<p>जगत्तत्त्वस्य भूयो विमर्शबलादपि न खेदप्रसक्तिरित्याह-इयमिति ॥ ३० ॥</p>
<p>सर्वाण्येव प्रयान्त्येव समायान्ति च वा न वा ।<br>
भगवन्भूतजालानि भयमस्माकमत्र किम् ॥ ३१ ॥</p>
<p>जातस्य हि ध्रुवो मृत्युर्ध्रुवं जन्म मृतस्य च इति भगवद्दर्शितदिशा<br>
सर्वसाधारणे दुःखेअपरिहार्यतानिश्चयाद्वा न भयप्रक्तिरित्याह-सर्वाणीति । वा<br>
अथवा न वा प्रयान्ति न वा समायान्ति । परमार्थदृशेत्यर्थः ॥ ३१ ॥</p>
<p>भूतजालतरङ्गिण्या विशन्त्याः कालसागरे ।<br>
वयं संसारसरितस्तटस्था अप्यनादृताः ॥ ३२ ॥</p>
<p>तत्त्वज्ञस्य स्वस्य तटस्थतया सर्वभूतसंसारद्रष्टृत्वात्तत्रादराभावाच्च न<br>
भयप्रसक्तिरित्याह-भूतेति ॥ ३२ ॥</p>
<p>नोज्झामो न च गृह्णीमस्तिष्ठामो नेह च स्थिताः ।<br>
मृदुपादा दृशा क्रूरा वयमस्मिन्द्रुमे स्थिताः ॥ ३३ ॥</p>
<p>व्यवहारमात्रसिद्धये सकण्टकभुवीव सावधानतया संसारे<br>
क्रमणान्मृदुपादाः । तत्त्वदृशा संसारोच्छेदित्वात्क्रूराः ॥ ३३ ॥</p>
<p>वीतशोकभयायासैस्त्वादृशैः पुरुषोत्तमैः ।<br>
तुष्टैरनुगृहीताः स्मः संस्थिता विगतामयाः ॥ ३४ ॥</p>
<p>महतामनुग्रहादपि न नः खेदप्रसक्तिरित्याह-वीतेति ॥ ३४ ॥</p>
<p>ततस्ततश्च पर्यस्तं लुठितं न च वृत्तिषु ।<br>
नापरामृष्टतत्त्वार्थमस्माकं भगवन्मनः ॥ ३५ ॥</p>
<p>व्यवहारमात्रसिद्धये ततस्ततः पर्यस्तमपि रागादिवृत्तिषु न लुठितम् ॥ ३५ …</p>
<p>निर्विकारे गतक्षोभे चात्मन्युपशमं गते ।<br>
चित्तरङ्गाः प्रबुद्धाः स्मः पर्वणीव महाब्धयः ॥ ३६ ॥</p>
<p>चितः सर्वतो ब्रह्माकारवृत्तिचन्द्रोदयोद्रिक्तबोधा एव तरङ्गा येषां तथाविधाः<br>
सन्तः पर्वणि महाब्धय इव प्रबुद्धाः स्मः ॥ ३६ ॥</p>
<p>भवदागमनाद्ब्रह्मन्निदानीं मुदिताशयाः ।<br>
मन्दरोद्धूतसर्वाङ्गः क्षीरोदो येन तन्यते ॥ ३७ ॥</p>
<p>तादृशा वयं इदानीं भवदागमनाद्धेतोः । येनोद्देशेन क्षीरोदः क्षीरसागरो<br>
मन्दरोद्धूतसर्वाङ्गो निर्मथ्यमानस्तन्यते तेनामृतेन मुदिताशयाः सम्पन्ना<br>
इत्यर्थः । खन्यते इति पाठेऽप्यवदार्यते मथ्यत इत्येवार्थः ॥ ३७ ॥</p>
<p>नातः परतरं किञ्चिन्मन्ये कुशलमात्मनः ।<br>
सन्तो यदनुगम्यन्ते सन्त्यक्तसकलैषणाः ॥ ३८ ॥</p>
<p>आपातमात्ररम्येभ्यो भोगेभ्यः किमवाप्यते ।<br>
सत्सङ्गचिन्तामणितः सर्वसारमवाप्यते ॥ ३९ ॥</p>
<p>सर्वसारं ज्ञानम् ॥ ३९ ॥</p>
<p>स्निग्धगम्भीरमसृणमधुरोदारधीरवाक् ।<br>
त्रैलोक्यपद्मकोशेऽस्मिंस्त्वमेकः षट्पदायसे ॥ ४० ॥</p>
<p>अधिगतपरमात्मनोऽपि मन्ये भवदवलोकनऽसान्तदुष्कृतस्य ।<br>
मम सफलमिहाद्य जन्म साधो सकलभयापहरो हि साधुसङ्गः ॥ ४१ ॥</p>
<p>भवदवलोकनेन शान्तं दुष्कृतं दुष्टप्रारब्धं यस्य तथाविधस्य मम<br>
जन्म अद्य सफलं निरतिशयानन्दफलयुक्तमभूदित्यर्थः ॥ ४१ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०<br>
भुशुण्डोपाख्याने भुशुण्डस्वरूपनिरूपणं नाम विंशः सर्गः ॥ २० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भुशुण्डस्वरूपनिर्वाणं नाम विंशः सर्गः ॥ २० ॥</p>
<h1 id="०२१">०२१</h1>
<p>एकविंशः सर्गः २१</p>
<p>भुशुण्ड उवाच ।</p>
<p>युगक्षोभेषु घोरेषु वाक्यासु विषमासु च ।<br>
सुस्थिरः कल्पवृक्षोऽयं न कदाचन कम्पते ॥ १ ॥</p>
<p>कल्पवृक्षस्य माहात्म्यं प्रलये धारणास्थितिः ।<br>
नियतिर्भूरिचित्रार्थस्मृतिश्चात्रोपवर्ण्यते ॥</p>
<p>अगम्योऽयं समग्राणां लोकान्तरविहारिणाम् ।<br>
भूतानां तेन तिष्ठाम इह साधो सुखेन वै ॥ २ ॥</p>
<p>स्वाश्रयकल्पवृक्षमाहात्म्योपवर्णने युगान्तोत्पातादिषु स्वस्य<br>
खेदाप्रसक्तिप्रपञ्चनमुखेन वृत्तं स्मरसि किम्च वेति प्रश्नोत्तरं<br>
वक्तुमुपक्रमते-युगक्षोभेष्वित्यादिना ॥ १ ॥ २ ॥</p>
<p>हिरण्याक्षो धरापीठं द्वीपसप्तकवेष्टितम् ।<br>
यदा जहार तरसा नाकम्पत तदा तरुः ॥ ३ ॥</p>
<p>यद्यपि धरया सह कल्पवृक्षस्यापि हरणं विद्यत एव तथापि<br>
दिव्यप्रभावबलान्नाकम्पतेत्याशयः ॥ ३ ॥</p>
<p>यदा लोलायितवपुर्बभूवामरपर्वतः ।<br>
सर्वतो दत्तसाम्याद्रिस्तदा नाकम्पत द्रुमः ॥ ४ ॥</p>
<p>सर्वतो दत्ताः साम्याय स्तम्भोपष्टम्भशिलावदद्रयो यस्य तथाविधोऽमरपर्वतः ।<br>
अर्थाद्वराहेण पुनर्भूमिप्रतिष्ठापनदशायामिति गम्यते ॥ ४ ॥</p>
<p>भुजावष्टम्भविनमन्मेरुर्नारायणो यदा ।<br>
मन्दरं प्रोद्दधाराद्रिं तदा नाकम्पत द्रुमः ॥ ५ ॥</p>
<p>भुजेति । अत्रापि चतुर्भुजो द्वाभ्यां भुजाभ्यां मेरुमवष्टभ्येतराभ्यां मन्दरं<br>
प्रोद्दधारेति गम्यते ॥ ५ ॥</p>
<p>यदा सुरासुरक्षोभपतच्चन्द्रार्कमण्डलम् ।<br>
आसीज्जगदतिक्षुब्धं तदा नाकम्पत द्रुमः ॥ ६ ॥</p>
<p>सुरासुरयोः क्षोभस्तीव्रसङ्ग्रामस्तेन पतच्चन्द्रार्कमण्डलम् ॥ ६ ॥</p>
<p>उन्मूलिताद्रीन्द्रशिला यदोत्पातानिला ववुः ।<br>
आधूतमेरुतरवस्तदा नाकम्पत द्रुमः ॥ ७ ॥</p>
<p>यदा क्षीरोदलोलाद्रिकन्दरानिलकम्पिताः ।<br>
कल्पाभ्रपङ्कयश्चेरुस्तदा नाकम्पत द्रुमः ॥ ८ ॥</p>
<p>क्षीराब्धौ लोलस्य मन्दराद्रेः कन्दरानिलैरिव कम्पिताः ॥ ८ ॥</p>
<p>यदा समन्ततो मेरुः कालनेमिभुजान्तरे ।<br>
किञ्चिदुन्मूलितोऽतिष्ठत्तदा नाकम्पत द्रुमः ॥ ९ ॥</p>
<p>कालनेमिभुजान्तरे प्रकम्पितस्तारकामये सङ्ग्रामे प्रसिद्धः ॥ ९ ॥</p>
<p>पक्षीशपक्षपवना अमृताक्रान्तिसङ्गरे ।<br>
यदा ववुः पतत्सिद्धास्तदायं नापतद्द्रुमः ॥ १० ॥</p>
<p>अमृताक्रान्तिरमृताहरणं तदर्थे सङ्गरे । पतन्तः सिद्धा येभ्यः ॥ १० ॥</p>
<p>यदा शेषाकृतिं रुद्रो नसमाप्तैकचेष्टिताम् ।<br>
ययौ गरुत्मान्ब्रह्माण्डं तदा नाकम्पत द्रुमः ॥ ११ ॥</p>
<p>गरुडस्य जातमात्रस्य सर्वे लोकाः प्रकम्पिताः । प्रकम्पिता मही सर्वा सप्तद्वीपाश्च<br>
कम्पिताः । तदुत्पातान्निमज्जन्तीं भुवं नावमिवाम्भसि । दधौ सहस्रैः शिरसां<br>
सङ्कर्षणवपुर्हरः ॥ इति कथामनुसृत्याह-यदेति । रुद्रः सङ्कर्षणरुद्रः ।<br>
अद्यापि न समाप्तं एकं भूमिधारणलक्षणं चेष्टितं चरित्रं<br>
यस्यास्तथाविधां शेषाकृतिं यदा ययौ यदा चोत्प्लुत्य गरुत्मान् ब्रह्माण्डं<br>
ययौ तदापि नाकम्पतेत्यर्थः ॥ ११ ॥</p>
<p>यदा कल्पानलशिखाः शैलाब्धिसकलोल्बणः ।<br>
शेषः फलाभिस्तत्याज तदा नाकम्पत द्रुमः ॥ १२ ॥</p>
<p>शैलानामब्धीनां सकलानां प्राणिनां चोल्बणा दुःसहाः कल्पानलशिखाः<br>
फणाभिर्मुखैस्तत्याज उज्जगार । सङ्कर्षणमुखाग्निनैवान्ते प्रलयस्य पुराणेषु<br>
प्रसिद्धेः ॥ १२ ॥</p>
<p>एवंरूपे द्रुमवरे तिष्ठतामाप्दः कुतः ।<br>
अस्माकं मुनिशार्दूल दौःस्थित्येन किलापदः ॥ १३ ॥</p>
<p>दौःस्थित्येन दुष्टस्थाननिवासेन ॥ १३ ॥</p>
<p>श्रीवसिष्ठ उवाच ।</p>
<p>कल्पान्तेषु महाबुद्धे वहत्सूत्पातवायुषु ।<br>
प्रपतत्स्विन्दुभार्केषु कथं तिष्ठसि विज्वरः ॥ १४ ॥</p>
<p>इन्दौ भेषु नक्षत्रेष्वर्केषु च प्रपतत्सु । तथा च तदानीं प्रलये भूलोकान्तस्य<br>
दाहान्न मेरुकल्पवृक्षादिभिस्त्राणप्रत्याशेति भावः ॥ १४ ॥</p>
<p>भुशुण्ड उवाच ।</p>
<p>यदा पपात कल्पान्ते व्यवहारो जगत्स्थितौ ।<br>
कृतघ्न इव सन्मित्रं तदा नीडं त्यजाम्यहम् ॥ १५ ॥</p>
<p>कल्पान्ते सहस्रमहायुगपर्यन्ते ॥ १५ ॥</p>
<p>आकाश एव तिष्ठामि विगताखिलकल्पनः ।<br>
स्तब्धप्रकृतिसर्वाङ्गो मनो निर्वासनं यथा ॥ १६ ॥</p>
<p>स्तब्धप्रकृतीनि निश्चलस्वभावानि सर्वाङ्गानि यस्य ॥ १६ ॥</p>
<p>प्रतपन्ति यदादित्याः शकलीकृतभूधराः ।<br>
वारुणीं धारणां बद्ध्वा तदा तिष्ठामि धीरधीः ॥ १७ ॥</p>
<p>सामान्यत उक्तामाकाशे स्थितिं धारणाभेदैर्विशिष्य प्रपञ्चयति-प्रतपन्तीति ।<br>
अत्यन्तशीतलरार्वदिङ्मण्डलव्याप्यपरिच्छेद्यजलात्मा वरुण एवाहमस्मीति चित्ते<br>
निरन्तरं धारणं वारुणीधारणेत्युच्यते । तया हि वरुणमात्मानं सदा मन्यत इति<br>
। पार्वत्यादिधारणा अप्येवमेवोह्याः । पृथिव्यादिपञ्चभूतधारणाप्रकारं<br>
वसिष्ठः स्वयमेवोत्तरार्धे विस्तरेण वक्ष्यति ॥ १७ ॥</p>
<p>यदा शकलिताद्रीन्द्रा वान्ति प्रलयवायवः ।<br>
पार्वतीं धारणां बद्ध्वा खे तिष्ठाम्यचलं तदा ॥ १८ ॥</p>
<p>अचलमिति क्रियाविशेषणम् ॥ १८ ॥</p>
<p>जगद्गलितमेर्वादि यात्येकार्णवतां यदा ।<br>
वायवीं धारणां बद्ध्वा सम्प्लवेऽचलधीस्तदा ॥ १९ ॥</p>
<p>चले वायावेवात्मधीर्यस्य तथाविध्ः सन् नभसि सम्प्लवे ॥ १९ ॥</p>
<p>ब्रह्माण्डपारमासाद्य तत्त्वान्ते विमले पदे ।<br>
सुषुप्तावस्थया तावत्तिष्ठाम्यचलरूपया ॥ २० ॥</p>
<p>क्रियत्कालं तथा सम्प्लवसे तत्राह-ब्रह्माण्डेति । ब्रह्माण्डस्य<br>
स्थूलसूक्ष्मसमष्टेः पारं परमावधिभूतमव्याकृतमासाद्य तत्त्वानां<br>
चतुर्विंशतीनां षड्विंशतीनां षट्त्रिंशतां वा नामादिप्राणान्तानां वा अन्ते<br>
भूमाख्ये पदे सुषुप्तवदेकरसनिर्विकल्पसमाध्यवस्थया ॥ २० ॥</p>
<p>यावत्पुनः कमलजः सृष्टिकर्मणि तिष्ठति ।<br>
तत्र प्रविश्य ब्रह्माण्डं तिष्ठामि विहगालये ॥ २१ ॥</p>
<p>कियत्कालं तादृशसमाधौ स्थितिरिति चेत्तत्राह-यावदिति । तत्र पुनः<br>
सृष्टिकर्मणि विहगानामस्माकमालये एतत्कल्पवृक्षस्थानापन्ने तिष्ठामि ॥ २१ ॥</p>
<p>श्रीवसिष्ठ उवाच ।</p>
<p>यथा तिष्ठसि पक्षीन्द्र धारणाभिरखण्न्डितः ।<br>
कल्पान्तेषु तथा कस्मान्नान्ये तिष्ठन्ति योगिनः ॥ २२ ॥</p>
<p>अन्येऽपि योगिनस्तथा कस्मान्न तिष्ठन्ति किमर्थमाधिकारिकशरीरान्तरं मुक्तिं वा<br>
गच्छन्ति । तेनैव शरीरेण त्वमिव कुतो न तिष्ठन्तीत्यर्थः ॥ २२ ॥</p>
<p>भुशुण्ड उवाच ।</p>
<p>ब्रह्मन्नियतिरेषा हि दुर्लङ्घ्या पारमेश्वरी ।<br>
मयेदृशेन वै भाव्यं भाव्यमन्यैस्तु तादृशैः ॥ २३ ॥</p>
<p>अत्र तत्तत्प्रबलप्रारब्धानुसारिणी सत्यसङ्कल्परूपा ईश्वरनियतिरेव<br>
व्यवस्थाहेतुर्नान्येत्याह-ब्रह्मन्निति ॥ २३ ॥</p>
<p>न शक्यते तोलयितुमवश्यं भवितव्यता ।<br>
यद्यथा तत्तथैतद्धि स्वभावस्यैव निश्चयः ॥ २४ ॥</p>
<p>तोलयितुं इदमित्थमेवेति बुद्ध्या परिच्छेत्तुम् । यथा यादृशप्रारब्धोपनतं<br>
तत्तथैव । स्वभावस्य नियतेः ॥ २४ ॥</p>
<p>मत्सङ्कल्पवशेनैव कल्पे कल्पे पुनः पुनः ।<br>
अस्मिन्नेव गिरेः शृङ्गे तरुरित्थं भवत्ययम् ॥ २५ ॥</p>
<p>प्रतिकल्पमेतत्तरुनिर्माणेऽपि भोजकादृष्टमूलभूतमत्सङ्कल्प एव<br>
निमित्तमित्याह-मदिति ॥ २५ ॥</p>
<p>श्रीवसिष्ठ उवाच ।</p>
<p>अत्यन्तमोक्षदीर्घायुर्भवान्निर्देशनायकः ।<br>
ज्ञानविज्ञानवान्धीरो योगयोग्यमनोगतिः ॥ २६ ॥</p>
<p>मोक्ष इव दीर्घमपरिच्छेद्यमायुर्यस्य । मोक्षेण जीवन्मुक्त्या वा उपलक्षितं<br>
दीर्घमायुर्यस्य । अत एव चिरन्तनार्थानां निर्देशविषये नायकः श्रेष्ठः ॥ २६ ॥</p>
<p>दृष्टानेकविधानल्पसर्गसङ्गगमागमः ।<br>
किं किं स्मरसि कल्याण चित्रमस्मिञ्जगत्क्रमे ॥ २७ ॥</p>
<p>दृष्टाः प्रत्येकमनेकविधा उत्पत्तयश्च येन । अत्रास्मिंस्त्वद्दृष्टे जगत्क्रमे<br>
चित्रमाश्चर्यभूतं किं किं स्मरसि तद्वदेत्यर्थः ॥ २७ ॥</p>
<p>भुशुण्ड उवाच ।</p>
<p>बृहत्तर शिलावृक्षामजाततृणवीरुधम् ।<br>
अशैलवनवृक्षौघां स्मरामीमां धरामधः ॥ २८ ॥</p>
<p>हे बृहत्तर । मेरोरधः ॥ २८ ॥</p>
<p>दशवर्षसहस्राणि दशवर्षशतानि च ।<br>
भस्मसारभरापूर्णां संस्मरामि धरामधः ॥ २९ ॥</p>
<p>अनुत्पन्नदिवाधीशामज्ञातशशिमण्डलाम् [अजात इति पाठः ।] ।<br>
अविभक्तदिवालोकां संस्मरामि धरामधः ॥ ३० ॥</p>
<p>दिवाधीशः सूर्यः मेरुप्रभामिरविभक्तः अपृथग्भूतः पृथगसन्निति यावत् ।<br>
दिवालोको दिनहेतुः प्रकाशः ॥ ३० ॥</p>
<p>मेरुरत्नतलोद्द्योतैरर्धप्रकटकोटरम् ।<br>
लोकालोकमिवाढ्याद्रिभुवनं संस्मराम्यहम् ॥ ३१ ॥</p>
<p>अर्धं प्रकटं सप्रकाशं कोटरं यस्य अत एव लोकालोकमिव स्थितम् । आढ्याः<br>
क्वचित्प्रकाशसम्पन्ना अद्रयो यस्मिंस्तथाविधं भुवनम् ॥ ३१ ॥</p>
<p>प्रवृद्धासुरसङ्ग्रामे क्षीयमाणान्तरामिह ।<br>
पलायमानामभितः संस्मरामि धरामिमाम् ॥ ३२ ॥</p>
<p>पलायमानां लक्षणया पलायमानजनाकीर्णाम् ॥ ३२ ॥</p>
<p>चतुर्युगानि चाक्रान्तामसुरैर्मत्तकाशिभिः ।<br>
दैत्यान्तःपुरतां प्राप्तां संस्मरामि धरामिमाम् ॥ ३३ ॥</p>
<p>चतुर्युगानीति कालवाचित्वादत्यन्तसंयोगे द्वितीया ॥ ३३ ॥</p>
<p>अत्यन्तान्तरितान्तान्तसमस्तापरमण्डलाम् ।<br>
अजदेवत्रयीशेषां संस्मरामि जगत्कुटीम् ॥ ३४ ॥</p>
<p>अत्यन्तमन्तरितानि समुद्रेणाच्छादितान्यन्तान्तक्रमेण समस्तान्यपरमण्डलानि<br>
मेर्वतिरिक्तदेशा यस्याम् । मेरौ च अजा ब्रह्मविष्णुरुद्राख्या देवत्रयी शिष्यत इति शेषो<br>
यस्याम् ॥ ३४ ॥</p>
<p>चतुर्युगार्धमपरं नीरन्ध्रां वनपादपैः ।<br>
अदृष्टेतरनिर्माणां संस्मरामि धरामिमाम् ॥ ३५ ॥</p>
<p>चतुर्युगानामर्धं युगद्वयपर्यन्तं न दृष्टं वृक्षेतरनिर्माणं यस्याम् ॥<br>
३५ ॥</p>
<p>एवं चतुर्युगं साग्रं नीरन्ध्रैरचलैर्वृताम् ।<br>
अप्रवृत्तजनाचारां संस्मरामि धरामिमाम् ॥ ३६ ॥</p>
<p>साग्रं चतुर्थाशाधिकं चतुर्युगं नीरन्ध्रैर्निबिडैरचलैः पर्वतैर्वृताम् ।<br>
पृथुचक्रवर्तिना हि धनुष्कोट्या पर्वतानुत्सार्य पश्चाद्भूमिः समीकृतेति<br>
पुराणेषु प्रसिद्धम् ॥ ३६ ॥</p>
<p>दशवर्षसहस्राणि मृतदैत्यास्थिपर्वतैः ।<br>
आकीर्णां परितः पूर्णां संस्मरामि धरामिमाम् ॥ ३७ ॥</p>
<p>भयादन्तर्हिताशेषवैमानिकनभश्चराम् ।<br>
द्यां च निर्वृक्षनिःशेषां संस्मरामि तमोमयीम् ॥ ३८ ॥</p>
<p>द्यां अन्तरिक्षादिलोकान् चकाराद्धरां निर्वृक्षनिःशेषाम् । निरृक्षेति पाठे दिव<br>
एव विशेषणम् । ऋक्षाणि ताराः । तमोमयीं तमःप्रचुरामित्यप्युभयविशेषणम् ॥<br>
३८ ॥</p>
<p>अनगस्त्यामगस्त्याशामेकपर्वततां गताम् ।<br>
मत्ते विन्ध्यमहाशैले संस्मरामि जगत्कुटीम् ॥ ३९ ॥</p>
<p>मलयदर्दुरसह्याद्रिविभाजकाभावादेकपर्वततां गताम् । मत्ते मेरुस्पर्धया<br>
अभिवृद्धे सति ॥ ३९ ॥</p>
<p>एतांश्चान्यांश्च वृत्तान्तान्संस्मरामि बहूनपि ।<br>
किं तेन बहुनोक्तेन सारं सङ्क्षेपतः शृणु ॥ ४० ॥</p>
<p>असङ्ख्यातान्मनून्ब्रह्मन्स्मरामि शतशो गतान् ।<br>
सर्वान्संरम्भबहुलांश्चतुर्युगशतानि च ॥ ४१ ॥</p>
<p>संरम्भैः प्रभावातिशयैर्बहुलान् ॥ ४१ ॥</p>
<p>एकमेव स्वयं शुद्धं पुरुषासुरवर्जितम् ।<br>
आलोकनिचयं चैकं कञ्चित्सर्गं स्मराम्यहम् ॥ ४२ ॥</p>
<p>आश्चर्यान्तरमाह-एकमेवेति । यदा विराड्ब्रह्माण्डशरीर उत्पन्नमात्रः<br>
स्वात्मतत्त्वं पर्यालोचयितुं कञ्चित्कालं समाहितचित्तोऽभूत्सावस्थात्रोच्यते । पुरुषैः<br>
सुरादिभिरसुरैश्च वर्जितम् । आलोकानां प्रकाशस्वभावानां तैजसानामेकं<br>
निचयं समष्टिं च तदात्मकं ब्रह्माण्डम् ॥ ४२ ॥</p>
<p>सुरापं ब्राह्मणं मत्तं निषिद्धसुरशूद्रकम् ।<br>
बहुनाथसतीकं च कञ्चित्सर्गं स्मराम्यहम् ॥ ४३ ॥</p>
<p>कलियुगसर्गस्थितिं स्मरन्नाह-सुरापेति । सुरापा ब्राह्मणा यस्मिन् । निषिद्धा<br>
निन्दिताः सुरा देवा यैस्तथाविधाः शूद्रका असच्छूद्रा यस्मिन् । बहुनाथा<br>
अनेकभर्तृकाः सत्यः स्त्रियो यस्मिन् ॥ ४३ ॥</p>
<p>वृक्षनीरन्ध्रभूपीठमकल्पितमहार्णवम् ।<br>
स्वयंसञ्जातपुरुषं कञ्चित्सर्गं स्मराम्यहम् ॥ ४४ ॥</p>
<p>आश्चर्यान्तरमाह-वृक्षेति । समुद्रनिर्मातुः प्रियव्रतस्योत्पत्तेः<br>
प्रागवस्थायामिदं प्रसिद्धम् । स्त्रीपुंससङ्गं विना मानस्या सृष्ट्या स्वयमेव<br>
सञ्जाता भृग्वादिपुरुषा यस्मिन् ॥ ४४ ॥</p>
<p>अपर्वतमभूमिं च व्योमस्थामरमानवम् ।<br>
अचन्द्रार्कप्रकाशाढ्यं कञ्चित्सर्गं स्मराम्यहम् ॥ ४५ ॥</p>
<p>भुवि जले मग्नायां जनलोकादिप्रकाशबहललोकव्यवहारमात्रोपलक्षिते काले या<br>
स्थितिस्तां स्मरन्नाह-अपर्वतमिति । व्योमस्था अमरा देवां मानवा<br>
योगसिद्धाश्च यस्मिन् ॥ ४५ ॥</p>
<p>अनिन्द्रममहीपालममध्यस्थाधमोत्तमम् ।<br>
सममन्धककुप्चक्रं कञ्चित्सर्गं स्मराम्यहम् ॥ ४६ ॥</p>
<p>न विद्यन्ते मध्यस्था अधमा उत्तमाश्च यस्मिन् । अत एव समं अन्धानि ककुभां<br>
दिशां चक्राणि यस्मिन्निति पूर्वकल्पान्त्यमन्वन्तरान्तदशोपलक्षितजगत्स्थित्युक्तिः ॥ ४६<br>
॥</p>
<p>सर्गप्रारम्भकलना विभागो भुवनत्रये ।<br>
कुलपर्वतसंस्थानं जम्बूद्वीपं पृथक्स्थितम् ॥ ४७ ॥</p>
<p>एतत्कल्पवृत्तान्तस्मरणं तु एतत्कल्पायुषां बहूनामस्तीति प्रपञ्चयन्नाह##-<br>
बालैरपि हि तास्तात स्मर्यन्ते इत्यत्रान्वयः । आदौ सर्गप्रारम्भार्थं कलना स्रष्टुः<br>
सङ्कल्पस्ततो भुवनत्रये द्वीपाद्यवान्तरप्रदेशभेदानां विभजनं विभागस्ततः<br>
कुलपर्वतानां संस्थानं यथायोग्यप्रदेशकल्पनं ततः पृथक्स्थितं<br>
जम्बूद्वीपं प्रविश्य ब्राह्मणादिवर्णानां तद्धर्माणां धियां<br>
तत्तद्योग्यविद्याभेदानां च सृष्टिरिति यथायोगं क्रमो बोध्यः ॥ ४७ ॥</p>
<p>वर्णधर्मधियां सृष्टिविभागो मण्डलावनेः ।<br>
ऋक्षचक्रकसंस्थानं ध्रुवनिर्माणमेव च ॥ ४८ ॥</p>
<p>जन्मेन्दुभास्करादीनामिन्द्रोपेन्द्रव्यवस्थितिम् ।<br>
हिरण्याक्षापहरणं वराहोद्धरणं क्षितेः ॥ ४९ ॥</p>
<p>क्षितेर्वराहेणोद्धरणम् ॥ ४९ ॥</p>
<p>कल्पनं पार्थिवानां च वेदानयनमेव च ।<br>
मन्दरोन्मूलनं चाब्धेरमृतार्थं च मन्थनम् ॥ ५० ॥</p>
<p>देवदानवमनुष्यादिषु प्रत्येकं पार्थिवानां कल्पनम् । मत्स्यावतारे वेदानयनम् ॥<br>
५० ॥</p>
<p>अजातपक्षो गरुडः सागराणां च सम्भवः ।<br>
इत्यादिका याः स्मृतयः स्वल्पातीतजगत्क्रमाः ।<br>
बालैरपि हि तास्तात स्मर्यन्ते तासु को ग्रहः ॥ ५१ ॥</p>
<p>स्मर्यन्त इति स्मृतयः अवश्यस्मर्तव्यार्थाः मद्दृष्टानेककल्पापेक्षया<br>
एतत्कल्पमात्रनिष्पन्नत्वात्स्वल्पा अतीतजगत्क्रमाः । बालैर्मदपेक्षया<br>
अत्यल्पवयस्कैरेतत्कल्पजैरपि भवदादिभिः स्मर्यन्त एवेत्यर्थः ॥ ५१ ॥</p>
<p>गरुडवाहनं विहगवाहनं विहगवाहनं वृषभवाहनम् ।<br>
वृषभवाहनं गरुडवाहनं कलितवानहं कलितजीवितः ॥ ५२ ॥</p>
<p>कल्पान्तरेषु स्वदृष्टान्यश्चियान्तराण्यपि वदन्नुपसंहरति-गरुडवाहनमिति ।<br>
कलितं प्राप्तं जीवितं दीर्घायुर्येन तथाविधः अहं एतत्कल्पे प्रसिद्धं<br>
गरुडवाहनं विहगो विहगोत्तमो हंसस्तद्वाहनं चतुर्मुखीभूय<br>
देवदैत्यादिसर्गाधिकारं निष्पादयन्तं कलितवान्दृष्टवान् । तथा विहगवाहनं<br>
ब्रह्माणं वृषभवाहनं रुद्रीभूय संहाराधिकारं कुर्वाणं कल्पितवान् ।<br>
एवं वृषभवाहनं रुद्रं च गरुडवाहनं विष्णुशरीरं धृत्वा<br>
पालनाधिकारं कुर्वाणं कलितवानिति महदाश्चर्यरहस्यमेतदित्यर्थः ॥ ५२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
भुशुण्डो० चिरजीवितवृत्तान्तकथनं नामैकविंशः सर्गः ॥ २१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चिरजीवितवृत्तान्तकथनं नामैकविंशः सर्गः ॥ २१ ॥</p>
<h1 id="०२२">०२२</h1>
<p>द्वाविंशः सर्गः २२</p>
<p>भुशुण्ड उवाच ।</p>
<p>ततो जगति जातेषु भगवन्युष्मदादिषु ।<br>
भरद्वाजपुलस्त्यात्रिनारदेन्द्रमरीचिषु ॥ १ ॥</p>
<p>वसिष्ठस्याष्टजन्मादिसमार्धसमसर्गकाः ।<br>
क्षीरोदमथनाद्याश्च भूयो दृष्टा इहोदिताः ॥</p>
<p>ततस्तदनन्तरं किञ्चिद्दूरेष्वतीतकालेषु तथा अद्यतनसर्गेषु जातेषु युष्मदादिषु<br>
भगीरथशुकाद्यन्तेषु स्मरणे कैव गणनेति सप्तमे सर्वेषां सप्तम्यन्तानां<br>
सम्बन्धः ॥ १ ॥</p>
<p>पुलहोहालकाद्येषु ऋतुभृग्वङ्गिरस्सु च ।<br>
सनत्कुमारभृङ्गीशस्कन्देभवदनादिषु ॥ २ ॥</p>
<p>सनत्कुमारान्तेषु ब्रह्मर्षिषु । भृग्वङ्गिरःप्रभृतिषु सिद्धर्षिषु ।<br>
स्कन्देभवदनादिषु शिवपार्षदेषु ॥ २ ॥</p>
<p>गौरीसरस्वतीलक्ष्मीगायत्र्याद्यासु भूरिषु ।<br>
मेरुमन्दरकैलासहिमवद्दर्दुरादिषु ॥ ३ ॥</p>
<p>गौर्यादिषु तच्छक्तिषु । मेर्वादिषु गिरिषु ॥ ३ ॥</p>
<p>हयग्रीवहिरण्याक्षकालनेमिबलादिषु ।<br>
दिरण्यकशिपुक्राथबलिप्रह्रादकादिषु ॥ ४ ॥</p>
<p>हयग्रीवादिषु दान्वेषु । हिरण्याक्षादिषु दैत्येषु ॥ ४ ॥</p>
<p>शिबिन्यङ्कुपृथूलाख्यवैन्यनाभागकेलिषु ।<br>
नलमान्धातृसगरदिलीपनहुषादिषु ॥ ५ ॥</p>
<p>शिविप्रभृतिषु राजसु ॥ ५ ॥</p>
<p>आत्रेयव्यासवाल्मीकिशुकवात्स्यायनादिषु ।<br>
उपमन्युमणीमङ्कीभगीरथशुकादिषु ॥ ६ ॥</p>
<p>आत्रेयादिषु मुनिषु ॥ ६ ॥</p>
<p>अल्पकातीतकालेषु किञ्चिद्दूरेषु केषुचित् ।<br>
तथाद्यतनसर्गेषु स्मरणे गणनैव का ॥ ७ ॥</p>
<p>गणनैव केति न तत्र विस्मरणसम्भावनाप्यस्तीति भावः ॥ ७ ॥</p>
<p>मुने ते ब्रह्मपुत्रस्य जन्माष्टकमिदं किल ।<br>
संस्मराम्यष्टमे सर्गे तस्मिंस्त्वं मम सङ्गतः ॥ ८ ॥</p>
<p>अष्टमे सर्गे जन्मनि कल्पे वा मम सङ्गतो मया सह मिलितः अभूः ॥ ८ ॥</p>
<p>कदाचिज्जायसे व्योम्नः कदाचिज्जायसे जलात् ।<br>
कदाचिद्वायुतः शैलात्कदाचिज्जायसेऽनलात् ॥ ९ ॥</p>
<p>किमष्टस्वपि जन्मसु ब्रह्मपुत्र एव नेत्याह-कदाचिदिति ॥ ९ ॥</p>
<p>यादृशो यादृशाचारो यादृक्संस्थानदिग्गणः ।<br>
सर्गोऽयं तादृशानेव त्रीन्सर्गान्संस्मराम्यहम् ॥ १० ॥</p>
<p>सर्वेषु कल्पेषु तत्तदधिकारिपुरुषाणां समाननामरूपत्वेऽपि न सर्वेषां<br>
पदार्थानां सर्वसन्निवेशाचारसाम्यनियमः किन्तु काकतालीयन्यायेन<br>
कदाचित्साम्यमित्याशयेनाह-यादृश इति ॥ १० ॥</p>
<p>एकरूपाखिलाचारसन्निवेशधरामरान् ।<br>
समकालान्स्थिरस्थैर्यान्दशसर्गान्स्मराम्यहम् ॥ ११ ॥</p>
<p>समकालान् तुल्यायुषः । स्थिराणि असुरैरविचालितानि स्थैर्याणि<br>
नियतकालतत्तत्पदावस्थानानि देवानां येषु ॥ १ ॥</p>
<p>अन्तर्धानं गता धात्री वारपञ्चकमुद्धृता ।<br>
मुने पञ्चसु सर्गेषु कूर्मेणैव पयोनिधेः ॥ १२ ॥</p>
<p>आचारसाम्यमुक्त्वा तद्वैषम्यमाह-अन्तर्धानमिति । अन्तर्धानं जले निमज्जनेन<br>
तिरोधानम् । धात्री भूः । कूर्मेणैव न वराहेण ॥ १२ ॥</p>
<p>मन्दराकर्षणावेगपर्याकुलसुरासुरम् ।<br>
स्मरामि द्वादशं चेदममृताम्भोधिमन्थनम् ॥ १३ ॥</p>
<p>सर्वौषधिरसोपेतां बलिग्राहस्तदा दिवः ।<br>
वारत्रयहिरण्याक्षो नीतवान्वसुधामधः ॥ १४ ॥</p>
<p>दिवः स्वर्गाद्बलिं करं गृह्णातीति बलिग्राहः । करदीकृतसर्वदेवगण इति यावत् ।<br>
अधः पातालम् ॥ १४ ॥</p>
<p>रेणुकात्मजतां गत्वा षष्ठवारमिमं हरिः ।<br>
बहुसर्गान्तरेणापि चकार क्षत्रियक्षयम् ॥ १५ ॥</p>
<p>बहुभिः परशुरामावतारशून्यैः सर्गैरन्तरेण व्यवधानेनापि ॥ १५ ॥</p>
<p>शतं कलियुगानां च हरेर्बुद्धदशाशतम् ।<br>
शौकराजतयैवाप्तं स्मरामि मुनिनायक ॥ १६ ॥</p>
<p>शौकः कीकटदेशविशेषस्तद्राजतया । शुद्धोदनाख्यतद्राजपुत्रतयेति यावत् ॥ १६ ॥</p>
<p>त्रिंशत्त्रिपुरविक्षोभान्द्वौ दक्षाध्वरसङ्क्षयौ ।<br>
दशशक्रविघातांश्च चन्द्रमौलेः स्मराम्यहम् ॥ १७ ॥</p>
<p>त्रिंशत्सु कल्पेषु त्रिंशत्सङ्ख्याकांस्त्रिपुराणां विक्षोभान्दाहान् । प्रतिकल्पं<br>
स्वायम्भुवेऽन्तरे चाक्षुषे च प्रसिद्धौ द्वौ दक्षाध्वरसङ्क्षयौ । दशानां<br>
शक्राणां चन्द्रमौलेः कृतापराधानां पदात्प्रच्याव्य गिरिगुहासु<br>
निरोधलक्षणान्सवज्रभुजस्तम्भलक्षणान्वा विधातान्दण्डान् ॥ १७ ॥</p>
<p>बाणार्थमष्टौ सङ्ग्रामाञ्ज्वरप्रमथमन्त्रकान् ।<br>
विक्षोभितसुरानीकान्स्मरामि हरिशर्वयोः ॥ १८ ॥</p>
<p>ज्वराणां माहेश्वरवैष्णवाख्यज्वरभेदानां प्रमथानां च मन्त्रकान्<br>
आमन्त्रयितॄन् । शौर्योत्साहजननेन प्रवर्तकानिति यावत् । क्षुरप्रमथमन्त्रकान् इति<br>
पाठे तु क्षुरप्रान् बाणविशेषान्मथ्नन्ति छिन्दन्तीति क्षुरप्रमथास्तथाविधा<br>
मन्त्रका मन्त्रास्त्राणि येष्वित्यर्थः ॥ १८ ॥</p>
<p>युगम्प्रति धियां पुंसां न्यूनाधिकतया मुने ।<br>
क्रियाङ्गपाठवैचित्र्ययुक्तान्वेदान्स्मराम्यहम् ॥ १९ ॥</p>
<p>युगं प्रति युगे युगे । कर्मप्रवचनीयेन प्रतिना वीप्सा द्योत्यते ।<br>
पुंसामध्येतृपुरुषाणां धियां बुद्धीनां न्यूनाधिकतया<br>
ब्रह्मचर्यगुरुशुश्रूषाभूमिशयनादिक्रियाणां शिक्षाद्यङ्गानां<br>
सावधानस्वरवर्णाद्युच्चारणलक्षणपाठानां च<br>
न्यूनाधिकताकृतप्रभाववैचित्र्यैर्युक्तान् ॥ १९ ॥</p>
<p>एकार्थानि समग्राणि बहुपाठानि मेऽनघ ।<br>
पुराणानि प्रवर्तन्ते प्रसृतानि युगम्प्रति ॥ २० ॥</p>
<p>प्रतिद्वापरान्तनिर्मातृभेदाद्बहुपाठानि ॥ २० ॥</p>
<p>पुनस्तानेव तानेवमन्यानपि युगे युगे ।<br>
वेदादिवित्प्ररचितानितिहासान्स्मराम्यहम् ॥ २१ ॥</p>
<p>वेदादिविद्भिर्व्यासवाल्मीकिप्रभृतिभिः प्ररचितान् पुनः पुनस्तानेव<br>
भारतरामायणादीनितिहासान् ॥ २१ ॥</p>
<p>इतिहासं महाश्चर्यमन्यं रामायणाभिधम् ।<br>
ग्रन्थलक्षप्रमाणं च ज्ञानशास्त्रं स्मराम्यहम् ॥ २२ ॥</p>
<p>महारामायणाभिधं ब्रह्मणा वसिष्ठविश्वामित्रादिभ्य उपदिष्टं<br>
ज्ञानशास्त्रम् ॥ २२ ॥</p>
<p>रामवद्व्यवहर्तव्यं न रावणविलासवत् ।<br>
इति यत्र धियां ज्ञानं हस्ते फलमिवार्पितम् ॥ २३ ॥</p>
<p>कृतं वाल्मीकिना चैतदधुना यत्करिष्यति ।<br>
अन्यच्च प्रकटं लोके स्थितं ज्ञास्यसि कालतः ॥ २४ ॥</p>
<p>यदन्यच्च वसिष्ठरामसंवादरूपं महारामायणं द्वात्रिंशत्सहस्रमितं<br>
करिष्यति तदपि दिव्यज्ञानबलादनुभूतं स्मरामि त्वमपि कालतो ज्ञास्यसि ॥ २४ ॥</p>
<p>वाल्मीकिनाम्ना जीवेन तेनैवान्येन वा कृतम् ।<br>
एतच्च द्वादशं वारं क्रियते विस्मृतिं गतम् ॥ २५ ॥</p>
<p>एतद्वसिष्ठरामसंवादरूपं तेन पूर्वकल्पीयेनान्येन वा वाल्मीकिनाम्ना जीवेन<br>
प्राक्कृतमेव विस्मृतिं व्यवहर्तृरूपरोच्छेदेनोच्छेदं गतं साम्प्रतं<br>
द्वादशानां पूरणं द्वादशं वारं क्रियते ॥ २५ ॥</p>
<p>द्वितीयमेतस्य समं भारतं नाम नामतः ।<br>
स्मरामि प्राक्तनव्यासकृतं जगति विस्मृतम् ॥ २६ ॥</p>
<p>व्यासाभिधेन जीवेन तेनैवान्येन वा कृतम् ।<br>
एतत्तु सप्तमं वारं क्रियते विस्मृतिं गतम् ॥ २७ ॥</p>
<p>आख्यानकानि शास्त्राणि निवृत्तानि युगम्प्रति ।<br>
विचित्रसन्निवेशानि संस्मरामि मुनीश्वर ॥ २८ ॥</p>
<p>भूयस्तान्येव तान्येव तथान्यानि युगे युगे ।<br>
साधो पदार्थजालानि प्रपश्यामि स्मरामि वै ॥ २९ ॥</p>
<p>राक्षसक्षतये विष्णोर्महीमवतरिष्यतः ।<br>
अधुनैकादशं जन्म रामनाम्नो भविष्यति ॥ ३० ॥</p>
<p>अधुना सन्निहितत्रेतायुगे ॥ ३० ॥</p>
<p>नारसिंहेन वपुषा हिरण्यकशिपुं हरिः ।<br>
जघान वारत्रितयं मृगेन्द्र इव वारणम् ॥ ३१ ॥</p>
<p>वसुदेवगृहे विष्णोर्भुवो भारनिवृत्तये ।<br>
अधुना षोडशं जन्म भविष्यति मुनीश्वर ॥ ३२ ॥</p>
<p>अधुना एतच्चतुर्युगान्तर्गतद्वापरान्ते ॥ ३२ ॥</p>
<p>जगन्मयी भ्रान्तिरियं न कदाचन विद्यते ।<br>
विद्यते तु कदाचिच्च जलबुद्बुदवत्स्थिता ॥ ३३ ॥</p>
<p>बहिरिदं जायत इति भ्रान्तिरेवेत्याशयेनाह-जगन्मयीति ॥ ३३ ॥</p>
<p>दृश्यभ्रान्तिरनित्येयमन्तस्था संविदात्मनि ।<br>
जायते लीयते चाशु लोला वीचिरिवाम्भसि ॥ ३४ ॥</p>
<p>समैकसन्निवेशानि बहूनि विषमाणि च ।<br>
तथार्धसमरूपाणि त्रिजगन्ति स्मराम्यहम् ॥ ३५ ॥</p>
<p>प्रतिसर्गं लोकादीनां सन्निवेशादिसाम्यनियमोऽप्यौत्सर्गिक इत्याह-समेति ॥ ३५ ॥</p>
<p>तान्येव तादृक्कर्माणि तथान्याचरणानि च ।<br>
तत्कर्माणि तथान्यानि भूतानीह स्मराम्यहम् ॥ ३६ ॥</p>
<p>मन्वाद्यधिकारिपुरुषसन्निवेशचारित्र्यादिष्वपि साम्यमौत्सर्गिकमेवेत्याह##-</p>
<p>प्रतिमन्वन्तरं ब्रह्मन्विपर्यस्ते जगत्क्रमे ।<br>
सन्निवेशेऽन्यथाजाते प्रयाते संश्रुते जने ॥ ३७ ॥</p>
<p>संश्रुते प्रख्याते ॥ ३७ ॥</p>
<p>ममान्यान्येव मित्राणि अन्य एव च बन्धवः ।<br>
अन्य एव नवा भृत्या अन्य एव समाश्रयाः ॥ ३८ ॥</p>
<p>अन्य एव समाश्रया निवासाः ॥ ३८ ॥</p>
<p>कदाचिदहमेकान्ते विन्ध्यकच्छकृतालयः ।<br>
कदाचित्सह्यनिलयः कदाचिद्दर्दुरालयः ॥ ३९ ॥</p>
<p>समाश्रयभेदमेव प्रपञ्चयति-कदाचिदित्यादिना ॥ ३९ ॥</p>
<p>कदाचिद्धिमवद्वासी कदाचिन्मलयाचलः ।<br>
कदाचित्प्राक्तनेनैव सन्निवेशेन भूधरम् ॥ ४० ॥</p>
<p>मलये अचलः स्थिरः ॥ ४० ॥</p>
<p>चूतवृक्षे च शाखायां प्राप्य नीडं करोम्यहम् ।<br>
अनाद्यन्तेषु यातेषु युगेषु मुनिनायक ॥ ४१ ॥</p>
<p>प्राप्येत्यस्य प्राक्तनेन भूधरमित्यनेनान्वयः । अनाद्यन्तेषु असङ्ख्येयेषु ॥ ४१ ॥</p>
<p>प्राक्तनेनैव जातोऽयं सन्निवेशेन पादपः ।<br>
देहं त्यक्त्वा सुखं साधो नातः परिणतिं गतः ॥ ४२ ॥</p>
<p>अतः प्राक्तनसन्निवेशात्परिणतिं सन्निवेशान्तरं न गतः । तर्हि त्वमिव पादपोऽपि<br>
किं चिरजीवी नेत्याह-देहं त्यक्त्वेति ॥ ४२ ॥</p>
<p>तदीयेनैव जातोऽयं सन्निवेशेन पादपः ।<br>
ताते जीवति यैवाभूच्छोभास्य सुतरोस्तथा ॥ ४३ ॥</p>
<p>एवं च पादपजीवैक्येऽपि तात्पर्यं किन्तु शोभासन्निवेशसाम्यादभेदोपचार इति<br>
सूचयन्नाह-तदीयेनेति । ताते चण्डे ॥ ४३ ॥</p>
<p>कृतप्राक्सन्निवेशोऽयमहं स्थितिमिहागतः ।<br>
नेहाभूदुत्तरा पूर्वं ककुब्नायं च भूधरः ॥ ४४ ॥</p>
<p>एवं दिग्भूधरयोरैक्यप्रत्यभिज्ञापि सन्निवेशसाम्यादेवेत्याह-नेहेति ॥ ४४ ॥</p>
<p>दिगुत्तराभूदन्येयं पूर्वमेव महीधरः ।<br>
एकैकदेहसंस्थानवीतब्रह्मनिशागमः ॥ ४५ ॥</p>
<p>पूर्वं उत्तरा दिक् अन्यैवाभूदियमन्या । एवं भूधरोऽप्यन्य<br>
एवाभूदित्यावृत्तिविपरिणामाभ्यामन्वयः । तर्हि तथेव त्वमपि प्रतिकल्पमन्यः<br>
समानसन्निवेशश्च किं न स्यास्तत्राह-एकेति । अहं एकश्चासौ एकेनैव<br>
देहसंस्थानेन वीता ब्रह्मनिशागमा यस्य तथाविधः ॥ ४५ ॥</p>
<p>ध्यानान्ते तत्त्व एवैनं सर्गमालोक्य वेवयहम् ।<br>
अर्कादेरृक्षसञ्चारान्मेर्वादिस्थानका दिशः ॥ ४६ ॥</p>
<p>तत्कुतस्तत्राह-ध्यानान्त इति । यतः कल्पान्ते प्रागुक्तधारणापूर्वकं<br>
स्थिरीकृतस्य ध्यानस्य निर्विकल्पकसमाधेरन्ते अवसाने पुनर्जातमेनं सर्गमालोक्य<br>
स एवायं मेरुः स एवायं पादप इति प्रत्यभिज्ञायमाने तत्त्वे एव एनं सर्गं वेद्मि<br>
। यद्यहमन्यः स्यां तत्तावगाहिनी प्रत्यभिज्ञैव न स्यादिति भावः । एवं<br>
पूर्वसंस्थानादन्यथा संस्थानताग्रहणादपि तद्द्रष्टुर्मम न नाश<br>
इत्याशयगर्भा दिगुत्तराभूदन्येयम् इत्युक्तिमुपपादयति-अर्कादेरिति । दिशः<br>
प्राच्यादयः अर्कसोमादेरृक्षाणां नक्षत्राणामुदयास्तमयादिनियतसञ्चाराच्च<br>
नियतोत्तरदिक्स्थितमेर्वादिस्थानकाः प्रसिद्ध्यन्ति ॥ ४६ ॥</p>
<p>संस्थानमन्यथा तस्मिन्स्थिते यान्ति दिशोऽन्यथा ।<br>
न सन्नासज्जगन्मन्ये भ्रमयन्केवलं धियः ॥ ४७ ॥</p>
<p>सर्गान्तरे तु ता दिशस्तस्मिन्मेरावेवान्यथा प्रकारान्तरेण स्थिते सति<br>
चित्रपटलिखितमेर्वाद्यधीना दिशस्तत्परिवर्तन इव अन्यथा संस्थानं<br>
व्यत्यस्तस्थितिं यान्तीत्यर्थः । एवं दिशामनियतस्थित्या मिथ्यात्वे<br>
तदनुसारिनियतावयवसन्निवेश घटितस्य सर्वस्यापि जगतोऽनिर्वचनीयतालक्षणं<br>
मिथ्यात्वं प्रतिभातीत्याह-न सदित्यादिना ॥ ४७ ॥</p>
<p>आत्मस्पन्दचमत्कारविभवोऽयं विजृम्भते ।<br>
पुत्रः पितृत्वमायाति मित्रं यात्यरितां तथा ॥ ४८ ॥</p>
<p>आत्मनः स्पन्दचमत्कारो मायिकविक्षेपशक्तिस्तद्विभवः । जागतेषु पदार्थेषु<br>
दिक्कृतव्यवस्थाव्यत्यास इव कालकृतव्यवस्थाव्यत्यासोऽपि दृश्यत<br>
इत्येतत्प्रपञ्चयन्दर्शयति-पुत्र इत्यादिना ॥ ४८ ॥</p>
<p>स्त्रीत्वं च शतशो यातान्पुंसश्चैव स्मराम्यहम् ।<br>
कलौ कृतयुगाचारान्कृते कलियुगस्थितिम् ॥ ४९ ॥</p>
<p>त्रेतायां द्वापरे चैव संस्मरामि मुनीश्वर ।<br>
अदृष्टवेदवेदार्थान्स्वसङ्केतविहारिणः ॥ ५० ॥</p>
<p>त्रेतायां द्वापरे च कृतयुगाचारान्कलियुगस्थितिं चेत्यनुकृष्यान्वयः ।<br>
कलियुगस्थितिमेव सङ्क्षिप्य विवृणोति-अदृष्टेति ॥ ५० ॥</p>
<p>सर्गान्निरर्गलाचारान्क्वचित्कांश्चित्स्मराम्यहम् ।<br>
ध्यातरि ब्रह्मणो ब्रह्मन्ससुरासुरमानुषम् ॥ ५१ ॥</p>
<p>क्वचित्कृतयुगादावपि । तथाहि । कृतयुगेऽपि पुष्करेण बलस्य निकृत्याद्यूते जयो<br>
विनापराधमेकवस्त्रेण सभार्यस्य निर्वासनं च प्रसिद्धम् ॥ ५१ ॥</p>
<p>चतुर्युगसहस्रान्ते जगच्छून्यं स्मराम्यहम् ।<br>
मनोमनननिर्माणान्पार्थिवाकारवर्जितान् ।<br>
व्याप्तान्वायुमयैर्भूतैर्दश सर्गान्स्मराम्यहम् ॥ ५२ ॥</p>
<p>हे ब्रह्मन् चतुर्युगसहस्रस्यान्ते अवसाने वेधसि जगद्रूपसंहारक्रमेणाप्सु शयित्वा<br>
योगनिद्राच्छलेन ब्रह्मणः परमात्मनो ध्यातरि सति ससुरासुरमानुषं<br>
जगच्छून्यमसत्तामिवापन्नं स्मरामीत्यर्थः । एवं प्रलीनेऽपि<br>
जगत्यैन्दवमनोमनननिर्माणान् प्रागुक्तान् वातमयैर्वायुप्रायैर्भूतैः<br>
प्राणिभिर्व्याप्तान् ॥ ५२ ॥</p>
<p>विचित्रसंस्थानविशेषदेशान्विचित्रकार्याकुलभूतकोशान् ।<br>
विचित्रविन्यासविलासवेषान्स्मराम्यहं ब्रह्मदिनेष्वशेषान् ॥ ५३ ॥</p>
<p>उक्तं सर्वं सङ्क्षिप्योपसंहरति-विचित्रेति । अहं ब्रह्मदिनेषु कल्पेषु<br>
विचित्रस्थानविशेषयुक्ता देशा येषु तथाविधान्विचित्रकार्याकुलभूतानां<br>
कोशभूतान् अशेषान्सर्वान्सर्गान्स्मरामीत्यर्थः ॥ ५३ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
भुशुम्० चिरजीवितवर्णनं नाम द्वाविंशः सर्गः ॥ २२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चिरजीवितवर्णनन्न् नाम द्वाविंशतितमः सर्गः ॥ २२ ॥</p>
<h1 id="०२३">०२३</h1>
<p>त्रयोविंशः सर्गः २३</p>
<p>श्रीवसिष्ठ उवाच ।</p>
<p>अथासौ वायसश्रेष्ठो जिज्ञासार्थमिदं मया ।<br>
भूयः पृष्टो महाबाहो कल्पवृक्षलताग्रके ॥ १ ॥</p>
<p>त्यक्तेषु येषु दोषेषु नरं मृत्युर्न बाध्यते ।<br>
यत्परं च मनः कार्यं तत्सर्वमिह कीर्त्यते ॥</p>
<p>इदं वक्ष्यमाणम् । प्रच्छेर्गौणे कर्मणि क्तः ॥ १ ॥</p>
<p>चरतां जगतः कोशे व्यवहारवतामपि ।<br>
कथं विहगराजेन्द्र देहं मृत्युर्न बाधते ॥ २ ॥</p>
<p>कथं कीदृशदोषत्यागगुणार्जनप्रकारेण ॥ २ ॥</p>
<p>भुशुण्ड उवाच ।</p>
<p>जानन्नपि हि सर्वज्ञ ब्रह्मञ्जिज्ञासयेव माम् ।<br>
पृच्छसि प्रभवो नित्यं भृत्यं वाचालयन्ति हि ॥ ३ ॥</p>
<p>वाचालयन्ति मुखरयन्ति । मृत्यवाक्पटुतां प्रश्नमुखेन ख्यापयन्तीति यावत् ॥ ३ ॥</p>
<p>तथापि यत्पृच्छसि मां तत्ते प्रकथयाम्यहम् ।<br>
आज्ञाचरणमेवाहुर्मुख्यमाराधनन्न् सताम् ॥ ४ ॥</p>
<p>दोषमुक्ताफलप्रोक्ता वासनातन्तुसन्ततिः ।<br>
हृदि न ग्रथिता यस्य मृत्युस्तं न जिघांसति ॥ ५ ॥</p>
<p>तत्र सर्वदोषाधारवासनानाश एव मुख्यो मृत्युतरणोपाय इत्याह-दोषेति ।<br>
यथा त्यक्तहाराद्याभरणन्न् चोरा न जिघांसन्ति तद्वदित्यर्थाद्गम्यते ॥ ५ ॥</p>
<p>निःश्वासवृक्षक्रकचाः सर्वदेहलताघुणाः ।<br>
आधयो यं न भिन्दन्ति मृत्युस्तं न जिघांसति ॥ ६ ॥</p>
<p>निःश्वासलक्षणा देहवृक्षच्छेदनाः क्रकचा येभ्यः । सर्वासां देहलतानां<br>
देहवृक्षशाखाभूतहस्तपादादीनां घुणाः काष्ठकीटभूताः आधयो मनो<br>
व्यथाः ॥ ६ ॥</p>
<p>शरीरतरुसर्पौघाश्चिन्तार्पितशिरःफणाः ।<br>
आशा यं न दहन्त्यन्तर्मृत्युस्तं न जिघांसति ॥ ७ ॥</p>
<p>शरीरतरोः कोटरस्थसर्पौघभूताः अत एव चिन्तालक्षणा अर्पिताः शिरसि फणा यैः ।<br>
न दहन्ति अर्थात्स्वविषाग्निना ॥ ७ ॥</p>
<p>रागद्वेषविषापूरः स्वमनोबिलमन्दिरः ।<br>
लोभव्यालो न भुङ्क्ते यं मृत्युस्तं न जिघांसति ॥ ८ ॥</p>
<p>न भुङ्क्ते न दशति ॥ ८ ॥</p>
<p>पीताशेषविवेकाम्बुः शरीराम्भोधिवाडवः ।<br>
न निर्दहति यं कोपस्तं मृत्युर्न जिघांसति ॥ ९ ॥</p>
<p>शरीराम्भोधेर्वाडवो वडवाग्निभूतः । अत एव पीताशेषविवेकाम्बुः ॥ ९ ॥</p>
<p>यन्त्रं तिलानां कठिनं राशिमुग्रमिवाकुलम् ।<br>
यं पीडयति नानङ्गस्तं मृत्युर्न जिघांसति ॥ १० ॥</p>
<p>आकुलं व्यग्रम् । तिलानां राशिं कर्मयन्त्रं कर्त्रिव उग्रमिति क्रियाविशेषणम् ॥ १० ॥</p>
<p>एकस्मिन्निर्मले येन पदे परमपावने ।<br>
संश्रिता चित्तविश्रान्तिस्तं मृत्युर्न जिघांसति ॥ ११ ॥</p>
<p>ब्रह्मात्मविश्रान्तिरेवात्यन्तिकमृत्युजयोपाय इत्याशयेनाह-एकस्मिन्निति ॥ ११ ॥</p>
<p>वपुःखण्डाभिपतितं शाखामृगमिवोदितम् ।<br>
न चञ्चलं मनो यस्य तं मृत्युर्न जिघांसति ॥ १२ ॥</p>
<p>वपुर्लक्षणे पुष्पितवनखण्डे अभिपतितः शाखामृग इव उदितमूर्जितम् ।<br>
छान्दसं क्लीवत्वम् ॥ १२ ॥</p>
<p>एते ब्रह्मन्महादोषाः संसारव्याधिहेतवः ।<br>
मनागपि न लुम्पन्ति चित्तमेकं समाहितम् ॥ १३ ॥</p>
<p>दोषानुपसंहरंस्तज्जयहेतुगुणान्वक्तुं प्रथमं समाधानमेव मुख्यो गुण<br>
इत्याशयेन तं प्रशंसति-एते इत्यादिना ॥ १३ ॥</p>
<p>आधिव्याधिसमुत्थानि चलितानि महाभ्रमैः ।<br>
न विलुम्पन्ति दुःखानि चित्तमेकं समाहितम् ॥ १४ ॥</p>
<p>नास्तमेति न चोदेति न संस्मृतिर्न विस्मृतिः ।<br>
न सुप्तं न च जाग्रत्स्याच्चित्तं यस्य समाहितम् ॥ १५ ॥</p>
<p>अन्धीकृतहृदाकाशाः कामकोपविकारजाः ।<br>
चिन्ता न परिहिंसन्ति चित्तं यस्य समाहितम् ॥ १६ ॥</p>
<p>न ददाति न चादत्ते न जहाति न याचते ।<br>
कुर्वदेव च कार्याणि चित्तं यस्य समाहितम् ॥ १७ ॥</p>
<p>कर्माणि कुर्वत् यथाशास्त्रं व्यवहरदपि ॥ १७ ॥</p>
<p>ये दुरर्था दुरारम्भा दुर्गुणा दुरुदाहृताः ।<br>
दुष्क्रमास्ते न कृन्तन्ति चित्तं यस्य समाहितम् ॥ १८ ॥</p>
<p>दुष्टा अर्था अर्जनीयधनादयः आरभ्यन्त इत्यारम्भाः कृषिगृहधनादयः ।<br>
गुणा रागद्वेषादयः । उदाहृता मर्मप्रकाशनोक्तयः । क्रमा नीतयः । न<br>
कृन्तन्ति दुष्टफलेन न परितापयन्ति ॥ १८ ॥</p>
<p>आभान्ति विपुलार्थानि महान्ति गुणवन्ति च ।<br>
सर्वाण्येवानुधावन्ति चित्तं यस्य समाहितम् ॥ १९ ॥</p>
<p>आभान्ति प्रकाशमानानि विपुलार्थानि बहुलाभानि सर्वाण्येव सुखानीति शेषः ।<br>
अनुधावन्ति अनुसरन्ति ॥ १९ ॥</p>
<p>यदुदर्कहितं सत्यमनपायि गतभ्रमम् ।<br>
दुरीहितदृशोन्मुक्तं तत्परं कारयेन्मनः ॥ २० ॥</p>
<p>उदर्क औत्तरकालिकं सुखं तस्मै हितम् । दुरीहितदृशा भोगाभिलाषदृष्ट्या<br>
उन्मुक्तं स्वात्मलाभलक्षणं तत्परम् ॥ २० ॥</p>
<p>यददृष्टमशुद्धेन चित्तवैधुर्यदायिना ।<br>
अनेकत्वपिशाचेन तत्परं कारयेन्मनः ॥ २१ ॥</p>
<p>चित्तस्य वैधुर्यं पुरुषार्थविधुरता तद्दायिना । अनेकत्वं<br>
भेददृष्टिस्तल्लक्षणपिशाचेन यत्सौख्यं न दृष्टं तत्परम् ॥ २१ ॥</p>
<p>आदौ मध्ये तथान्ते च चिराय परमोचितम् ।<br>
यच्चारु मधुरं पथ्यं तत्परं कारयेन्मनः ॥ २२ ॥</p>
<p>आदौ चारुसुखारम्भम् मध्ये अर्धपरिपाकेऽपि मधुरम् अन्ते पथ्यं<br>
सर्वदुःखनिवर्तकं ज्ञानं तत्परम् ॥ २२ ॥</p>
<p>यदनन्तं मनःपथ्यन्न् तथ्यमाद्यन्तमध्यगम् ।<br>
समस्तसाधुभिर्जुष्टं तत्परं कारयेन्मनः ॥ २३ ॥</p>
<p>आद्यन्तमध्यगं सर्वावस्थास्वनुगतमात्मसुखम् ॥ २३ ॥</p>
<p>यद्बुद्धेः परमालोकमाद्यं यदमृतं परम् ।<br>
यदनुत्तमसौभाग्यं तत्परं कारयेन्मनः ॥ २४ ॥</p>
<p>न विद्यते उत्तमं यस्मात्तथाविधं सौभाग्यं नित्यनिरतिशयानन्द इत्यर्थः ॥ २४ ॥</p>
<p>सामरासुरगन्धर्वे सविद्याधरकिन्नरे ।<br>
ससुरस्त्रीगणे स्वर्गे न किञ्चित्सुस्थिरं शुभम् ॥ २५ ॥</p>
<p>अनुत्तमसौभाग्यत्वमेवेतरसुखानित्यतादिप्रपञ्चनेन साधयति-सामरेत्यादिना<br>
॥ २५ ॥</p>
<p>सतरौ सनराधीशे सपर्वतपुरव्रजे ।<br>
साम्बुधौ भूतले तात न किञ्चिच्छोभनं स्थिरम् ॥ २६ ॥</p>
<p>सनागे सासुरव्यूहे सासुरस्त्रीगणे तथा ।<br>
समस्त एव पाताले न किञ्चिच्छोभनन्न् स्थिरम् ॥ २७ ॥</p>
<p>सस्वर्गे ससुरालोके सपाताले सदिक्तटे ।<br>
जगत्यस्मिंस्तु सर्वस्मिन्न किञ्चिच्छोभनं स्थिरम् ॥ २८ ॥</p>
<p>एवं लोकत्रयस्याशुभतामुक्त्वा तद्धटितजगत एव तदाह-सस्वर्ग इति ॥ २८ ॥</p>
<p>आधिव्याधिविलोलासु दुःखौघवलितासु च ।<br>
क्रियासु नित्यतुच्छासु न किञ्चित्सुस्थिरं शुभम् ॥ २९ ॥</p>
<p>क्रियाशब्देन तत्फलानि लक्ष्यन्ते ॥ २९ ॥</p>
<p>तरलीकृतचित्तासु हृदयानन्दिनीषु च ।<br>
चिन्तासु धीविकारासु न किञ्चित्सुस्थिरं शुभम् ॥ ३० ॥</p>
<p>चिन्तापदमपि मानसक्रियामात्रपरं तत्फलोपलक्षकम् ॥ ३० ॥</p>
<p>हृत्क्षीरोदकसंस्पन्दमन्दरेषु चलेष्वपि ।<br>
स्वसङ्कल्पविकल्पेषु न किञ्चित्सुस्थिरं शुभम् ॥ ३१ ॥</p>
<p>हृन्मनस्तल्लक्षणस्य क्षीरोदकस्य संस्पन्दे क्षोभणे मन्दरायमाणेषु । इदं<br>
मानसक्रियामात्रोपलक्षणम् ॥ ३१ ॥</p>
<p>अनारतागमापायपरास्वसिशिरास्वपि ।<br>
चित्राकारासु चेष्टासु न किञ्चित्सुस्थिरं शुभम् ॥ ३२ ॥</p>
<p>अतिचित्राकारासु अत्यद्भुतासु । अत एवासिशिरास्वसिधाराप्रायासु इन्द्रियादिचेष्टासु ॥ ३२ ॥</p>
<p>न वरमेकमहीतलराजता न च वरं विबुधामररूपता ।<br>
न च वरं धरणीतलनागता स्थितिमुपैति हि यत्र सतां मनः ॥ ३३ ॥</p>
<p>एवमशाश्वतत्वात्तुच्छत्वाच्च न जागतं किमपि सुखं विवेकिभिः<br>
स्पृहणीयमित्याह-न वरमित्यादिना । एका अनन्यराजता सर्वमहीतलराजता न<br>
वरम् । एवं विबुधा अभिज्ञतमा ये अमरा इन्द्रबृहस्पत्यादयस्तद्रूपता<br>
स्वर्गराज्याद्यपीति यावत् धरण्यास्तले पाताले सर्वधरणीधारणसमर्था<br>
शेषनागता पातालराज्यमपीति यावत् । यत्र सतां विवेकिनां मनः स्थितिं<br>
पूर्णकामतया विश्रान्तिमुपैति तथाविधं किमपि न भवतीत्यर्थः ॥ ३३ ॥</p>
<p>न वरमाकुलशास्त्रविचारणं न च वरं परकार्यविवेचनम् ।<br>
न वरमग्र्यकथाक्रमवर्णनं स्थितिमुपैति हि यत्र सतां मनः ॥ ३४ ॥</p>
<p>एवं दुरूहत्वाद्विस्तृतत्वाच्चाकुलताहेतुनानाशास्त्राणां<br>
चतुर्दशविद्यास्थानानां विचारणं निष्कर्षसामर्थ्यलक्षणं पाण्डित्यमपि न<br>
वरम् । एवं परेषां कार्याणां बुद्धिसौष्ठवाद्विचार्य विवेचनसामर्थ्यलक्षणं<br>
लोकानुरजनसामर्थ्यमपि न वरम् । अग्र्याणां भारतादिकथानां क्रमस्य<br>
वर्णनादिसामर्थ्यमपि न वरमिति पूर्ववत् ॥ ३४ ॥</p>
<p>न वरमाधिमयं चिरजीवितं न च वरं मरणं दृढमूढता ।<br>
न च वरं नरको न च विष्टपं स्थितिमुपैति हि न क्वचिदाशयः ॥ ३५ ॥</p>
<p>यदि आधिप्रचुरत्वाज्जीवितं न वरं तर्हि सर्वाधिनिवृत्तिमत्त्वान्मरणं वरं<br>
स्यात्तत्राह-दृढमूढतेति । सर्वदुःखनिदानमूढतादार्ढ्यात्तदपि न<br>
वरमित्यर्थः । तर्हि भोगेन सर्वदुःखक्षयकरत्वान्नको वरमस्त्विति चेन्नेत्याह##-<br>
भावः । विष्टपं सर्वभुवनाधिपत्यम् ॥ ३५ ॥</p>
<p>इति विविधजगत्क्रमाः समस्ताः खलु मतिमूढतया नरस्य रम्याः ।<br>
चलतरकलनाहिते पदार्थे कथमुपयान्ति चिरस्थितिं महान्तः ॥ ३६ ॥</p>
<p>नरस्य विवेकिनः पुरुषस्य इति अनेन प्रकारेण विचार्यमाणा विविधजगत्क्रमाः<br>
समस्ताः सर्वेऽपि न रम्याः । हि यस्माद्धेतोस्ते जगत्क्रमाश्चलतरकलनया<br>
अशाश्वतत्वबुद्ध्या आहिते गृहीते पदार्थे महान्तः कथं<br>
चिरस्थितिमात्यन्तिकविश्रान्तिं यान्तीत्यर्थः ॥ ३६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० निर्वाण० पू० भुशुण्डो०<br>
समाधानसङ्कल्पनिराकरणं नाम त्रयोविंशः सर्गः ॥ २३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पू०<br>
समाधानसङ्कल्पनिराकरणं नाम त्रयोविंशः सर्गः ॥ २३ ॥</p>
<h1 id="०२४">०२४</h1>
<p>चतुर्विंशः सर्गः २४</p>
<p>भुशुण्ड उवाच ।</p>
<p>एकैव केवला दृष्टिर्निरापाया गतभ्रमा ।<br>
विद्यते सर्ववित्त्वेषु सर्वश्रेष्ठा समुन्नता ॥ १ ॥</p>
<p>देहनाडीक्रमोपेता षट्चक्रहृदयान्विता ।<br>
प्राणस्पन्दविभागाढ्या प्राणचिन्तेह वर्ण्यते ॥</p>
<p>यदि जगति न किञ्चिच्छोभनं स्थिरं तर्हि किं तच्छोभनं स्थिरं च यत्र<br>
विवेकिनश्चित्तविश्रान्तिस्तदाह-एकैवेत्यादिना । सर्वेषु वित्त्वेषु ज्ञानेषु मध्ये<br>
सर्वाशे श्रेष्ठा समुन्नता । सहसा दुरारोहेति यावत् ॥ १ ॥</p>
<p>आत्मचिन्ता समस्तानां दुःखानामन्तकारिणी ।<br>
चिरसम्भृतदुःस्वप्नसंसारभ्रमहारिणी ॥ २ ॥</p>
<p>आत्मचिन्ता साक्षात्कारपर्यन्त आत्मविचारः । चिरमनादिकालादारभ्य<br>
कामकर्मवासनासम्भूतस्य दुःस्वप्नकल्पस्य संसारभ्रमस्य हरणशीला ॥ २ ॥</p>
<p>निष्कलङ्कमनोमार्गविपुलाङ्गणचारिणी ।<br>
तथा समस्तदुःखानां चिन्तानर्थविनाशिनी ॥ ३ ॥</p>
<p>निरस्तमायदिकलङ्का प्रत्यक्प्रवणं मन एव मार्गो यत्र तथाविधे<br>
मनसोऽप्यमार्गे अगम्ये वा निरतिशयभूमानन्दलक्षणे प्रत्यगात्माङ्गणे<br>
सञ्चरणशीला । तथा उपस्थितसर्वदुःखानां<br>
भाविदुःखानुसन्धानप्रयुक्तचिन्तादिसर्वानर्थानां च विनाशिनी ॥ ३ ॥</p>
<p>ज्योत्स्नयेवान्धकाराणामलमन्तः प्रजायते ।<br>
सा स्वात्मचिन्ता भगवन्सर्वसङ्कल्पवर्जिता ॥ ४ ॥</p>
<p>अन्धकाराणां तत्कार्यभ्रान्तिभिः सह परिगणनाद्बहुवचनम् । अलमत्यन्तमन्तो<br>
नाशस्तयेति शेषः ॥ ४ ॥</p>
<p>युष्मदादिषु सुप्रापा दुष्प्रापैवास्मदादिषु ।<br>
समस्तकलनातीतं परां कोटिमुपागतम् ॥ ५ ॥</p>
<p>दुष्प्रापैवेत्यवधारणे हेतुमाह-समस्तेत्यादिना ॥ ५ ॥</p>
<p>पदमासादयन्त्येतत्कथं सामान्यबुद्धयः ।<br>
आत्मचिन्ताविलासिन्यास्तस्याः सख्यो महामुने ॥ ६ ॥</p>
<p>सामान्यबुद्धयः अविशुद्धप्राकृतबुद्धयः । तर्हि सा तव कथं सुलभा जातेति<br>
चेत्तत्सखीसमाश्रयणादित्याशयेन प्राणचिन्तां वर्णयितुं पीठिकां रचयति##-</p>
<p>किञ्चित्साम्यमुपायाता विज्ञानशशिशीतलाः ।<br>
आत्मचिन्तासमानानां विविधानां मुनीश्वर ॥ ७ ॥</p>
<p>आत्मचिन्तावयस्यानां मध्यादेकतमा मया ।<br>
सर्वदुःखक्षयकरी सर्वसौभाग्यवर्धिनी ॥ ८ ॥</p>
<p>कारणं जीवितस्येह प्राणचिन्ता समाश्रिता ।</p>
<p>श्रीवसिष्ठ उवाच ।</p>
<p>इत्युक्तवन्तं विहगं भुशुण्डं पुनरप्यहम् ।<br>
जानन्नपीदमव्यग्रः पृष्टवान्क्रीडया मुनिम् ॥ ९ ॥</p>
<p>रीडया कौतुकेन ॥ ९ ॥</p>
<p>सर्वसंशयविच्छेदिन्नत्यन्तचिरजीवित ।<br>
यथार्थं ब्रूहि मे साधो प्राणचिन्ता किमुच्यते ॥ १० ॥</p>
<p>किं कीदृशी ॥ १० ॥</p>
<p>भुशुण्ड उवाच ।</p>
<p>सर्ववेदान्तवेत्तासि सर्वसंशयनाशकः ।<br>
मामेतत्परिहासार्थं मुने पृच्छसि वायसम् ॥ ११ ॥</p>
<p>अथवा भवतामेव भगवन्परिशिक्षितुम् ।<br>
पुनः प्रत्युत्तराणीदं का मे क्षतिरुपस्थिता ॥ १२ ॥</p>
<p>भवतां पूज्यानां युष्मदादीनां सन्निधौ इदं प्राणदर्शनं परिशिक्षितुं<br>
विशेषतः परिज्ञातुं पुनः प्रत्युत्तराणि । त्वत्प्रश्नस्य प्रत्युत्तरं वदानि ।<br>
लोडुत्तमः ॥ १२ ॥</p>
<p>भुशुण्डजीवितकरं भुशुण्डस्वात्मलाभदम् ।<br>
शृणु प्राणसमाधानं वक्ष्यमाणमिदं मया ॥ १३ ॥</p>
<p>देहगेहवर्णनक्रमेण वक्ष्यमाणम् ॥१३ ॥</p>
<p>पश्येदं भगवन्सर्वं देहगेहं मनोरमम् ।<br>
त्रिप्रकारमहास्थूणं नवद्वारसमावृतम् ॥ १४ ॥</p>
<p>वातपित्तकफलक्षणत्रिप्रकारा महान्तः स्थूणा विष्टम्भकाष्ठानि यस्य ॥ १४ ॥</p>
<p>पुर्यष्टककलत्रेण तन्मात्रस्वजनेन च ।<br>
अहङ्कारगृहस्थेन सर्वतः परिपालितम् ॥ १५ ॥</p>
<p>पुर्यष्टकं प्राग्वाख्यातम् । तत्पुर्यष्टकमात्रं स्वजना बान्धवाश्च यस्य ॥ १५ ॥</p>
<p>अन्तः पश्यसि सत्कर्णशष्कुलीचन्द्रशालिकम् ।<br>
शिरोरुहाच्छादनवद्विपुलाक्षिगवाक्षकम् ॥ १६ ॥</p>
<p>अन्तः साक्षितया त्वं मया वर्ण्यमानं देहगेहं पश्यसि साक्षादनुभवसि । सत्यौ<br>
कर्णशष्कुलीद्वयलक्षणे चन्द्रशालिके शिरोगृहे यस्मिन् । शिरोरुहैः<br>
केशैराच्छादनवत् ॥ १६ ॥</p>
<p>आस्यप्रधानसुद्वारं भुजपार्श्वोपमन्दिरम् ।<br>
दन्तालिकेसरस्रग्भिर्भूषितद्वारकोटरम् ॥ १७ ॥</p>
<p>भुजौ पार्श्वे च उपमन्दिराणि मन्दिरपक्षभागा यस्य ।<br>
दन्तालिर्दन्तपङ्क्तिस्तल्लक्षणकेसरमालाभिर्भूषितं प्रधानद्वारबिलं यस्य ॥ १७ ।</p>
<p>अनारतं रूपरसस्पर्शनद्वारपालवत् ।<br>
सङ्कुलालोकवलितं तारालिन्दकृतस्थिति ॥ १८ ॥</p>
<p>रूपरसग्रहणं सर्वबाह्यविषयोपलक्षणम् । तान् स्पर्शयन्ति अन्तर्निवेदयन्ति यानि<br>
ज्ञानेन्द्रियाणि तल्लक्षणद्वारपालवत् । तत्र त्वचः सर्वाङ्गव्याप्त्या<br>
सर्वद्वारपालत्वमिति अधोद्वारयोरपि तद्वत्त्वं बोध्यम् । सर्वत्र सङ्कुलेन<br>
लिङ्गदेहव्याप्तिद्वारा व्याप्तेन आत्मालोकेन वलितं व्याप्तम् । विशेषतश्च जागरे तारे<br>
अक्ष्णोः कनीनिके तल्लक्षणयोरलिन्दयोरूर्ध्वतमद्वारप्रकोष्ठयोः कृता<br>
स्वामिस्थितिर्यस्मिन् । इन्धो ह वै नामैष योऽयं दक्षिणेक्षन्पुरुषः नेत्रस्थं जाग्रतं<br>
विद्यात् इति श्रुतेरिति भावः ॥ १८ ॥</p>
<p>रक्तमांसवसाधिग्धं स्नायुसन्ततिवेष्टितम् ।<br>
स्थूलास्थिकाष्ठसम्बद्धं सुकुड्यं सुसमाहितम् ॥ १९ ॥</p>
<p>रक्तमांसवसाभिर्वारिमृद्गोमयैरिव दिग्धमुपलेपेनोपचितम् । स्नायवः<br>
शिरास्तत्सन्ततिभिर्वेष्टितं रुद्धम् । अत एव सुकुड्यम् ॥ १९ ॥</p>
<p>इडा च पिङ्गला चास्य देहस्य मुनिनायक ।<br>
सुस्थिते कोमले मध्ये पार्श्वकोष्ठे निमीलिते ॥ २० ॥</p>
<p>अस्य देहस्य मध्ये इडा पिङ्गला चेति द्वे कोमले सूक्ष्मे नाड्यौ<br>
वामदक्षिणपार्श्वकोष्ठे निमीलिते अनभिव्यक्ते नासापुटयोः<br>
प्राणसञ्चारलिङ्गेनाभिव्यक्ते सुस्थिते ॥ २० ॥</p>
<p>पद्मयुग्मत्रयं यन्त्रमस्थिमांसमयं मृदु ।<br>
ऊर्ध्वाधोनालमन्योन्यमिलत्कोमलसद्दलम् ॥ २१ ॥</p>
<p>तत्र सर्वप्राणशक्तीनामाश्रयभूतं<br>
द्वासप्ततिसहस्रसङ्ख्याकनाडीप्रभेदमूलजालकं पुरीतन्नामकं<br>
सम्पुटितसनालपद्मयुग्मत्रयाकारं हृत्पद्मयन्त्रत्रयन्न् दर्शयति##-<br>
सम्पुटीभावेन मिलत्कोमलसद्दलमत एव यन्त्रं प्रत्येकं यन्त्राकारम् ॥ २१ ॥</p>
<p>सेकेन विकसत्पत्रं सकलाकाशचारिणा ।<br>
चलन्ति तस्य पत्राणि मृदु व्याप्तानि वायुना ॥ २२ ॥</p>
<p>नासाग्रादिपादान्तसकलदेहाकाशचारिणा चन्द्राख्यापानवाय्वमृतसेकेन विकसन्ति<br>
पत्राणि दलानि यस्यतत् । एवं प्राणसञ्चारेण पत्राणि ईषत्सङ्कुचन्तीत्यर्थाद्गम्यते ।<br>
अत एव तस्य यन्त्रस्य पत्राणि प्राणापानवायुना व्याप्तानि सन्ति मृदु चलन्ति<br>
प्रत्युच्छ्वासनिःश्वासमीषत्सङ्कुचन्ति विकसन्ति चेत्यर्थः ॥ २२ ॥</p>
<p>चलत्सु तेषु पत्रेषु स मरुत्परिवर्धते ।<br>
वाताहते लतापत्रजाले बहिरिवाभितः ॥ २३ ॥</p>
<p>किं ततस्तत्राह-चलत्स्विति । परिवर्धते परितः<br>
प्रसारात्पुरीतत्सम्बद्धसर्वनाडीच्छिद्रेषु प्रविश्य बहुलीभवतीत्यर्थः । यथा<br>
बहिररण्यादौ लतापत्रजाले वातेनाहते सति वायुः परितः प्रसरति तद्द्वदित्यर्थः ॥ २३ ॥</p>
<p>वृद्धिं नीतः स नाडीषु कृत्वा स्थानमनेकधा ।<br>
ऊर्ध्वाधोवर्तमानासु देहेऽस्मिन्प्रसरत्यथ ॥ २४ ॥</p>
<p>एवं वृद्धिं नीतः स<br>
हृदयपायुनाभिकण्ठसर्वाङ्गलक्षणमनेकधास्थानं कृत्वा कल्पयित्वा<br>
प्राणादिपञ्चसञ्ज्ञः सन् ऊर्ध्वाधोवर्तमानासु द्विसप्ततिसहस्रप्रतिशाखासु<br>
एकोत्तरशतनाडीषु प्रविश्य देहे प्रसरतीत्यर्थः ॥ २४ ॥</p>
<p>प्राणापानसमानाद्यैस्ततः स हृदयानिलः ।<br>
सङ्केतैः प्रोच्यते तज्ज्ञैर्विचित्राचारचेष्टितैः ॥ २५ ॥</p>
<p>तदेवाह-प्राणेति ॥ २५ ॥</p>
<p>हृत्पद्मयन्त्रत्रितये समस्ताः प्राणशक्तयः ।<br>
ऊर्ध्वाधः प्रसृता देहे चन्द्रबिम्बादिवांशवः ॥ २६ ॥</p>
<p>तैः प्राणैः सह प्राणशक्तीनामपि सर्वाङ्गे प्रसरं दर्शयति-हृत्पद्मेति ॥<br>
२६ ॥</p>
<p>यान्त्यायानित् विकर्षन्ति हरन्ति विहरन्ति च ।<br>
उत्पतन्ति पतन्त्याशु ता एताः प्राणशक्तयः ॥ २७ ॥</p>
<p>तासामन्नरसस्य देहव्यापनाय नाडीषु व्यापारमाह-यान्तीति ॥ २७ ॥</p>
<p>स एष हृत्पद्मगतः प्राण इत्युच्यते बुधैः ।<br>
अस्य काचिन्मुने शक्तिः प्रस्पन्दयति लोचने ॥ २८ ॥</p>
<p>हृदयमेव मुख्यस्थानं प्राणस्यैव मुख्यता अन्ये तद्वृत्तिमेदास्तद्द्वारेण<br>
प्राण एव सर्वशरीरेन्द्रियादिचेष्टाः शक्तिभेदैः करोतीत्याह-स एष इत्यादिना ॥ २८<br>
॥</p>
<p>काचित्स्पर्शमुपादत्ते काचिद्वहति नासया ।<br>
काचिदन्नं जरयति काचिद्वक्ति वचांसि च ॥ २९ ॥</p>
<p>बहुनात्र किमुक्तेन सर्वमेव शरीरके ।<br>
करोति भगवान्वायुर्यन्त्रेहामिव यान्त्रिकः ॥ ३० ॥</p>
<p>यन्त्रेहां प्रतिमादियन्त्रस्य नृत्यादिचेष्टाम् । यान्त्रिको यन्त्रसूत्रधारः ॥ ३० ॥</p>
<p>तत्रोर्ध्वाधोद्विसङ्केतौ प्रसृतावनिलौ मुने ।<br>
प्राणापानाविति ख्यातौ प्रकटौ द्वौ वरानिलौ ॥ ३१ ॥</p>
<p>ऊर्ध्वगमनमधोगमनमिति द्विविधसङ्केतवन्तौ ॥ ३१ ॥</p>
<p>तयोरनुसरन्नित्यं मुने गतिमहं स्थितः ।<br>
शीतोष्णवपुषोर्नित्यं नित्यमम्वरपान्थयोः ॥ ३२ ॥</p>
<p>एवं सर्वमौपोद्धातिकमुपवर्ण्य स्वयं क्रियमाणां प्राणचिन्तां दर्शयति##-<br>
त्वाध्यात्मिकपरिच्छेदत्यागेनाधिदैविकसूत्रात्मरूपतदात्मभावधारणया<br>
आसङ्गपाप्मदूषितसर्वेन्द्रियव्रतपरित्यागे तन्मात्रव्रताचरणम् ।<br>
वागादीन्द्रियाणां हि वचनादिस्वस्वविषयव्यसनिताव्रतं तच्चासङ्गपाप्मदूषितमिति<br>
श्रमलक्षण मृत्युना भग्नम् । प्राणस्य तु मुखनासिकादिस्थानेषु सञ्चरणमेव<br>
व्रतं तच्च न विषयासङ्गदूषितमिति न श्रमात्मना भज्यत इति प्राण एवैको<br>
व्रतभङ्गशून्यो मृत्युना न ग्रस्यते ।<br>
अतस्तदात्मताधारणतद्व्रतमात्राचरणलक्षणात्प्राणचिन्तनात्स्वस्य<br>
जितमृत्युतेत्याशयः । इयं च प्राणचिन्ता प्राणव्रतधारणसहिता बृहदारण्यके<br>
अथातो व्रतमीमांसा इत्यादिना तस्मादेकमेव व्रतं चरेत्प्राण्याच्चैवापान्याच्च<br>
नेत्पाप्मा मृत्युराप्नुवत् इति यद्युचरेत्समापिपयिषेत्तेनो एतस्यै देवतायै सायुज्यन्न्<br>
सलोकतां जयति इत्यन्तेन ग्रन्थेन प्रपञ्चिता तत एवावगन्तव्या ।<br>
तयोरुपासनीयगुणान्तराण्यप्याह-शीतोष्णवपुषोरित्यादिना ॥ ३२ ॥</p>
<p>कलेवरमहायन्त्रवाहयोः श्रमहीनयोः ।<br>
हृदाकाशार्कशशिनोस्त्वग्नीषोमस्वरूपयोः ॥ ३३ ॥</p>
<p>श्रमहीनयोरिति । तानि मृत्युः श्रमो भूत्वोपयेमे अथेममेव नाप्नोद्योयं<br>
मध्यमः प्राणः इति श्रुतेरिति भावः ॥ ३३ ॥</p>
<p>शरीरपुरपालस्य मनसो रथचक्रयोः ।<br>
अहङ्कारनृपस्यास्य प्रशस्येष्टतुरङ्गयोः ॥ ३४ ॥</p>
<p>तयोर्ममानुसरतः प्राणापानाभिधानयोः ।<br>
गतिं शरीरमरुतोराशरीरमरुद्धयोः ॥ ३५ ॥</p>
<p>आशरीरं यावज्जीवमरुद्धयोरविच्छिन्नोपासनयोः । तथाच प्राक् श्रुतिरुदाहृता<br>
यद्युच्चरेत्समापिपयिषेत् इति । न विच्छिन्द्यादिति हि तदर्थः ॥ ३५ ॥</p>
<p>जाग्रत्स्वप्नसुषुप्तेषु सदैव समरूपयोः ।<br>
सुषुप्तसंस्थितस्येव ब्रह्मन् गच्छन्ति वासराः ॥ ३६ ॥</p>
<p>समरूपयोरिति । अभ्यासातिशयेन बहिरन्तश्च<br>
द्वादशषोडशाङ्गुलप्रदेशमात्रपरिमितसञ्चारयोरित्यर्थः ॥ ३६ ॥</p>
<p>सहस्रविनिकृत्ताङ्गाद्विसतन्तुलवादपि [विनिभक्ताङ्गा इति पाठः ।] ।<br>
दुर्लक्ष्या विद्यमानापि गतिः सूक्ष्मतराऽनयोः ॥ ३७ ॥</p>
<p>प्राणायामाभ्यासात्तयोः सूक्ष्मतमत्वापादनाच्च<br>
नोत्क्रमणादिप्रसक्तिरित्याशयेनाह-सहस्रेति । अथवा<br>
नाड्यन्तःसञ्चारोऽनयोर्मुखनासिकासञ्चार इव कुतो न लक्ष्यते तत्राह-सहस्रेति ।<br>
यथा केशः सहस्रधा भिन्नस्तावतानिम्ना तिष्ठति इति<br>
श्रुतेर्नाडीनामेवातिसूक्ष्मत्वाहुर्लक्षत्वे तदन्तरनयोर्गतिः सुतरां<br>
दुर्लक्ष्येत्याशयः ॥ ३७ ॥</p>
<p>अविरतगतयोर्गतिं विदित्वा हृदि मरुतोरनुसृत्य चोदितां ताम् ।<br>
न पुनरिह हि जायते महात्मन्मुदितमनाः पुरुषः प्रणष्टपाशः ॥ ३८ ॥</p>
<p>वर्णितां प्राणचिन्तां वर्णयिष्यमाणप्रकारप्रश्नस्यावसरं<br>
सूचयन्नुपसंहरति-अविरतेति । हृदि हृदयादिस्थानेष्वविरतं गतं सञ्चारो<br>
ययोस्तयोर्मरुतोः प्राणापानयोश्चोदितां नानाश्रुतिषु तत्तत्प्राणोपास्तिप्रकरणे<br>
अनेकधा विहितां निर्दोषत्वगतश्रमत्वाभग्नव्रतत्वसंवर्गाद्यनेकगुणविशिष्टां<br>
गतिमनुसृत्यवक्ष्यमाणप्रकारेणोपास्य प्रणष्टमृत्युपाशः सन्<br>
पुरुषस्तत्त्वज्ञानेन जीवन्मुक्तो भूत्वा इह संसारे पुनर्न जायत इत्यर्थः । हिशब्दः<br>
प्राणाद्युपास्तीनामपि निष्कामानुष्ठितानां ज्ञानद्वारा मुक्तिहेतुत्वं श्रुतिषु<br>
प्रसिद्धमिति द्योतनार्थः ॥ ३८ ॥</p>
<p>इत्यार्षे श्रीवासिष्ठमहारामायणे वा० दे० मोक्षोपायेषु निर्वाण० प्र० पू०<br>
भुशुण्डोपाख्याने प्राणविचारणं नाम चतुर्विंशः सर्गः ॥ २४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
प्राणविचारणं नाम चतुर्विंशः सर्गः ॥ २४ ॥</p>
<h1 id="०२५">०२५</h1>
<p>पञ्चविंशः सर्गः २५</p>
<p>श्रीवसिष्ठ उवाच ।</p>
<p>इत्थं स कथयन्पक्षी पृष्टस्तत्र पुनर्मया ।<br>
कीदृशी प्राणवातस्य गतिरित्येव राघव ॥ १ ॥</p>
<p>प्राणपानगतिष्वत्र रेचकादिप्रकल्पनम् ।<br>
प्राणापानोदयलयस्थानं ब्रह्म च वर्ण्यते ॥</p>
<p>प्रश्नावसरप्रदानसूचितश्चिन्तनीयप्राणगतिप्रकारभेदो मया पृष्ट इत्याह##-</p>
<p>भुशुण्ड उवाच ।</p>
<p>जानन्नपि मुने सर्वं किं मां पृच्छसि लीलया ।<br>
यथापृष्टमहं वच्मि शृणु तत्रापि मद्वचः ॥ २ ॥</p>
<p>प्राणोऽयमनिशं ब्रह्मन्स्पन्दशक्तिः सदागतिः ।<br>
सबाह्याभ्यन्तरे देहे प्राणोऽयमुपरि स्थितः ॥ ३ ॥</p>
<p>एकः प्राणशब्दो रूढः अपरस्तु प्राणगतिरिति यौमिकस्तल्लक्षणपरः ।<br>
लक्षणानुसारेणैवोर्ध्वस्थानमभिनीय दर्शयति-अयमुपरि स्थित इति ॥ ३ ॥</p>
<p>अपानोऽप्यनिशं ब्रह्मन्स्पन्दशक्तिः सदागतिः ।<br>
सबाह्याभ्यन्तरे देहे त्वपानोऽयमवाक्स्थितः ॥ ४ ॥</p>
<p>एवमपानपदमप्येकं यौगिकं पूर्ववत्सर्वम् ॥ ४ ॥</p>
<p>जाग्रतः स्वपतश्चैव प्राणायामोऽयमुत्तमः ।<br>
प्रवर्तते यतस्तज्ज्ञ तत्तावच्छ्रेयसे शृणु ॥ ५ ॥</p>
<p>एवं लक्षणतो भेदन्न् प्रदर्श्य तद्गतिष्वयत्नतः सदैव<br>
प्राणायामत्वसिद्धिचिन्तनं दर्शयति-जाग्रत इत्यादिना ॥ ५ ॥</p>
<p>बाह्योन्मुखत्वं प्राणानं यद्धृदम्बुजकोटरात् ।<br>
स्वरसेनास्तयत्नानां तं धीरा रेचकं विदुः ॥ ६ ॥</p>
<p>तत्र हृदयान्मूर्धपर्यन्तं प्रश्वासगत्यर्धमान्तररेचकत्वेन चिन्तनीयम् ।<br>
मूर्धादिबहिर्द्वादशाङ्गुलपर्यन्तं त्वर्धं बाह्यपूरकत्वेनेत्याह-बाह्येति<br>
द्वाभ्याम् ॥ ६ ॥</p>
<p>द्वादशाङ्गुलपर्यन्तं बाह्यमाक्रमतामधः ।<br>
प्राणानामङ्गसंस्पर्शो यः स पूरक उच्यते ॥ ७ ॥</p>
<p>बाह्यात्परापतत्यन्तरपाने यत्नवर्जितः ।<br>
योऽयं प्रपूरणः स्पर्शो विदुस्तमपि पूरकम् ॥ ८ ॥</p>
<p>एवं बाह्याद्देशादपाने अन्तः परापतति प्रविशति यो नासाग्रादिमूर्धपर्यन्तो यश्च<br>
मूर्धादिहृदयपर्यन्तो वायोः स्पर्शस्तं द्विविधमप्यन्तःपूरकः विदुरित्यर्थः ॥<br>
८ ॥</p>
<p>अपानेऽस्तङ्गते पाणो यावन्नाभ्युदितो हृदि ।<br>
तावत्सा कुम्भकावस्था योगिभिर्यानुभूयते ॥ ९ ॥</p>
<p>इदानीमन्तःकुम्भकं कल्पिताकल्पितसाधारण्येन लक्षयति-अपाने इति । अस्तङ्गते<br>
प्रशान्ते सति ॥ ९ ॥</p>
<p>रेचकः कुम्भकश्चैव पूरकश्च त्रिधा स्थितः ।<br>
अपानस्योदयस्थाने द्वादशान्तादधो बहिः ॥ १० ॥</p>
<p>बहिरपि च रेचकादीन्दर्शयितुमुपक्रमते-रेचक इत्यादिना । अपानस्योदयस्थाने<br>
नासाग्राद्बहिर्द्वादशाङ्गुलपर्यन्ते ॥ १० ॥</p>
<p>स्वभावाः सर्वकालस्थाः सम्यग्यत्नविवर्जिताः ।<br>
ये प्रोक्ताः स्फारमतिभिस्ताञ्छृणु त्वं महामते ॥ ११ ॥</p>
<p>स्वत एव भवन्तीति स्वभावा ये रेचकादयः प्रोक्ताः ॥ ११ ॥</p>
<p>द्वादशाङ्गुलपर्यन्ताद्बाह्यादभ्युदितः प्रभो ।<br>
यो वातस्तस्य तत्रैव स्वभावात्पूरकादयः ॥ १२ ॥</p>
<p>अभ्युदितः अभिमुखं स्थितः । तस्य वातस्य । तत्र बाह्यप्रदेश एव ।<br>
बाह्यपूरकादयश्चिन्तनीया इति शेषः ॥ १२ ॥</p>
<p>मृदन्तरस्थानिष्पन्नघटवद्या स्थितिर्बहिः ।<br>
द्वादशाङ्गुलपर्यन्ते नासाग्रसमसम्मुखे ॥ १३ ॥</p>
<p>तत्र बाह्यवाय्वन्तरपानस्यैकीभावेन निश्चलप्रायां स्थितिं कुम्भकत्वेन<br>
कल्पयति-मृदन्तरस्थेति सार्धेन ॥ १३ ॥</p>
<p>व्योम्नि नित्यमपानस्य तं विदुः कुम्भकं बुधाः ।<br>
बाह्योन्मुखस्यवायोर्या नासिकाग्रावधिर्गतिः ॥ १४ ॥</p>
<p>तस्य पूर्वप्राणभावेन हृदयादारभ्य नासाग्रपर्यन्ता या गतिस्तां<br>
बाह्यपूरकत्वेनापि कल्पयेदित्याह-बाह्योन्मुखस्येति ॥ १४ ॥</p>
<p>तं बाह्यपूरकं त्वाद्यं विदुर्योगविदो जनाः ।<br>
नासाग्रादपि निर्गत्य द्वादशान्तावधिर्गतिः ॥ १५ ॥</p>
<p>ततो बहिर्गतिं बाह्यपूरकान्तरतयाकल्पयति-नासाग्रादिति ॥ १५ ॥</p>
<p>या वायोस्तं विदुर्धीरा अपरं बाह्यपूरकम् ।<br>
बहिरस्तङ्गते प्राणे यावन्नापान उद्गतः ॥ १६ ॥</p>
<p>बहिरित्यादिः पूर्वोक्तानुवादः ॥ १६ ॥</p>
<p>तावत्पूर्णं समावस्थं बहिष्ठं कुम्भकं विदुः ।<br>
यत्तदन्तर्मुखत्वं स्यादपानस्योदयं विना ॥ १७ ॥</p>
<p>बाह्यरेचकद्वयकल्पनप्रकारमाह-यत्तदिति । उदयं प्रस्पन्दं विना । तथा च<br>
प्रस्पन्दपूर्वक्षणे यदन्तर्मुखत्वं प्रस्पन्दोन्मुखत्वं तमित्यर्थः ॥ १७ ॥</p>
<p>तं बाह्यरेचकं विद्याच्चिन्त्यमानं विमुक्तिदम् ।<br>
द्वादशान्ताद्यदुत्थाय रूपपीवरता परा ॥ १८ ॥</p>
<p>द्वादशान्ताद्बाह्यद्वादशाङ्गुलचरमभागात् । नासाग्रपर्यन्तमपानस्य चलनेन<br>
स्वरूपाभिव्यक्त्या पीवरता ॥ १८ ॥</p>
<p>अपानस्य बहिष्ठं तमपरं पूरकं विदुः ।<br>
बाह्यानाभ्यन्तरांश्चैतान्कुम्भकादीननारतम् ॥ १९ ॥</p>
<p>प्राणापानस्वभावांस्तान्बुद्ध्वा भूयो न जायते ।<br>
अष्टावेते महाबुद्धे रात्रिन्दिवमनुस्मृताः ॥ २० ॥</p>
<p>बुद्ध्वा उपास्य भूयो न जायत इत्यवश्यभाविज्ञानफलेन स्तुतिः-अष्टाविति ।<br>
यद्यपि बहिरन्तश्च रेचकपूरकयोः प्रत्येकं द्वैविध्यकथनात्कुम्भकाभ्यां सह<br>
दश भवन्ति तथापि कुम्भकयोः प्राधान्यादङ्गाष्टकाभिप्रायेणेयमुक्तिः ॥ २० ॥</p>
<p>स्वभावा देहवायूनां कथिता मुक्तिदा मया ।<br>
गच्छतस्तिष्ठतो वापि जाग्रतः स्वपतोऽपि वा ॥ २१ ॥</p>
<p>एतदभ्यासात्प्राणनिरोधोऽपिकाले भवतीत्याह-गच्छत इति ॥ २१ ॥</p>
<p>एते निरोधमायन्ति प्रकृत्याऽतिचलानिलाः ।<br>
यत्करोति यदश्नाति बुद्ध्यैवालमनुस्मरन् ॥ २२ ॥</p>
<p>कर्तृत्वभोक्तृत्वाभिमानोऽप्यनेन नश्यतीत्याशयेनाह-यत्करोतीति ॥ २२ ॥</p>
<p>कुम्भकादीन्नरः स्वान्तस्तत्र कर्ता न किञ्चन ।<br>
अव्यग्रमस्मिन्व्यापारे बाह्यं परिजहन्मनः ॥ २३ ॥</p>
<p>बाह्यदृष्टिपरित्यागादन्तरात्मदर्सनोदयेन परमपदप्राप्तिरप्यनेन<br>
सिद्ध्यतीत्याह-अव्यग्रमिति । अस्मिन् प्राणचिन्तनव्यापारे संसक्तमत एव<br>
बाह्यमर्थ परिजहत्त्यजत् ॥ २३ ॥</p>
<p>दिनैः कतिपयैरेव पदमाप्नोति केवलम् ।<br>
एतदभ्यसतः पुंसो बाह्ये विषयवृत्तिषु ॥ २४ ॥</p>
<p>न बध्नाति रतिं चेतः श्वदृतौ ब्राह्मणो यथा ।<br>
एतां दृष्टिमवष्टभ्य ये स्थिताः कृतबुद्धयः ॥ २५ ॥</p>
<p>श्वदृतौ श्वचर्मभस्त्रायां तद्गतक्षीरादाविति यावत् ॥ २५ ॥</p>
<p>प्राप्तप्राप्तव्यमखिलं तैरखिन्नास्त एव हि ।<br>
तिष्ठता गच्छता नित्यं स्वपता जाग्रता तथा ॥ २६ ॥</p>
<p>एषा चेत्प्रेक्ष्यते दृष्टिस्तन्न बन्धनमाप्यते ।<br>
प्राणापानानुसरणप्राप्तबोधवतामलम् ॥ २७ ॥</p>
<p>प्राणापानयोरनुसरणमनुसारश्चिन्तनं तेन प्राप्तबोधवतां पुंसां<br>
संशान्तमलमोहेन चित्तेन अन्तर्हृदयस्थे इह प्रत्यगात्मनि ॥ २७ ॥</p>
<p>संशान्तमलमोहेन स्वस्थेनान्तरिहोष्यते ।<br>
सर्वारम्भान्सदा स्वच्छः कुर्वन्वापि बुधो जनाः ॥ २८ ॥</p>
<p>प्राणापानगतिं प्राप्य सुस्वस्थः सुखमेधते ।<br>
प्राणस्याभ्युदयो ब्रह्मन्पद्मपत्राद्धृदि स्थितात् ॥ २९ ॥</p>
<p>प्राणस्याभ्युदय इत्यादिः पूर्वोक्तानुवादः ॥ २९ ॥</p>
<p>द्वादशाङ्गुलपर्यन्ते प्राणोऽस्तं यात्ययं बहिः ।<br>
अपानस्योदयो बाह्याद्द्वादशान्तान्महामुने ॥ ३० ॥</p>
<p>अस्तङ्गतिरथाम्भोजमध्ये हृदयसंस्थिते ।<br>
प्राणो यत्र समायाति द्वादशान्ते नभःपदे ॥ ३१ ॥</p>
<p>हृदयसंस्थिते अम्भोजमध्ये अस्तङ्गतिरपानस्येति शेषः । प्राणो यत्र<br>
यस्मिन्नभःपदे समायाति समाप्यते ॥ ३१ ॥</p>
<p>पदात्तस्मादपानोऽयं खादेति समनन्तरम् ।<br>
बाह्याकाशोन्मुखः प्राणो वहत्यग्निशिखा यथा ॥ ३२ ॥</p>
<p>तस्मात् खात् पदात् अपान एति उद्गच्छति । प्राणापानयोरग्नीषोमात्मकत्वं यदुक्तं<br>
तदौष्ण्यशैत्योर्ध्वाधोमुखत्वप्रदर्शनेनोपपादयति-बाह्येत्यादिना ॥ ३२ ॥</p>
<p>हृदाकाशोन्मुखोऽपानो निम्ने वहति वारिवत् ।<br>
अपानश्चन्द्रमा देहमाप्याययति बाह्यतः ॥ ३३ ॥</p>
<p>प्राणः सूर्योऽग्निरथवा पचत्यन्तरिदं वपुः ।<br>
प्राणो हि हृदयाकाशं तापयित्वा प्रतिक्षणम् ॥ ३४ ॥</p>
<p>तयोः सूर्यचन्द्रात्मकता वा चिन्त्येत्याशयेन तामप्युपपादयति-प्राण इत्यादिना ॥<br>
३४ ॥</p>
<p>मुखाग्रगगनं पश्चात्तापयत्युत्तमो रविः ।<br>
अपानेन्दुर्मुखाग्रं तु प्लावयित्वा हृदम्बरम् ॥ ३५ ॥</p>
<p>पश्चादाप्याययत्येष निमेषसमनन्तरम् ।<br>
अपानशशिनोऽन्तस्था कला प्राणविवस्वता ॥ ३६ ॥</p>
<p>कला चरमो भागः । यत्र यस्मिन्हार्दे ब्रह्मणि स्थित्वा ग्रस्ता तद्ब्रह्मासाद्य ॥ ३६ ॥</p>
<p>यत्र ग्रस्ता तदासाद्य पदं भूयो न शोच्यते ।<br>
प्राणार्कस्य तथान्तस्था यत्रापानसितांशुना ॥ ३७ ॥</p>
<p>यत्र यस्मिन्द्वादशाङ्गुलपर्यन्तबाह्याकाशोपलक्षिते ब्रह्मणि विद्यमानेनापानेन<br>
ग्रस्ता तद्ब्रह्मपदमासाद्येत्यर्थः ॥ ३७ ॥</p>
<p>ग्रस्ता तत्पदमासाद्य न भूयो जन्मभाङ्नरः ।<br>
प्राण एवार्कतां याति सबाह्याभ्यन्तरेऽम्बरे ॥ ३८ ॥</p>
<p>एकस्यैव वायोः पर्यायेण शक्तिद्वयोदयश्चिन्तनीय इत्याह-प्राण एवेत्यादिना ॥ ३८<br>
॥</p>
<p>आप्यायनकरीं पश्चाच्छशितामधितिष्ठति ।<br>
प्राण एवेन्दुतां त्यक्त्वा शरीराप्यायकारिणीम् ॥ ३९ ॥</p>
<p>आप्यायनमाप्यायो ह्लादनम् ॥ ३९ ॥</p>
<p>क्षणादायाति सूर्यत्वं संशोषणकरं पदम् ।<br>
अर्कतां सम्परित्यज्य न यावच्चन्द्रतां गतः ॥ ४० ॥</p>
<p>तत्र बहिर्द्वादशाङ्गुलपर्यन्ते प्रसृतः प्राणो यावदर्कतामौष्ण्यन्न् परित्यज्य<br>
चन्द्रतां शैत्यं न गतः सा प्राणापानयोः सन्ध्यवस्था । तस्यां देहाद्बहिः<br>
प्राणलयादात्मनो निर्देहत्वनिष्क्रियत्वनिर्मनस्त्वादयो वास्तवस्वभावाः<br>
सम्भावयितुं शक्यत्वाद्विचार्यन्ते । तत्र बाह्यकुम्भके<br>
देहादिदेशपरिच्छेदाभावाच्चन्द्रसूर्यात्मकप्राणापानक्रियाप्रयुक्तायुः##-<br>
॥ ४० ॥</p>
<p>प्राणस्तावद्विचार्यन्तेऽदेशकाले न शोच्यते ।<br>
हृदि चन्द्रार्कयोर्ज्ञात्वा नित्यमस्तमयोदयम् ॥ ४१ ॥</p>
<p>एवमन्तःकुम्भकेऽपि हृदि प्राणापानसन्धौ प्रतिष्ठितस्य मनसो<br>
निजाधिष्ठानपरमात्मतत्त्वबोधावश्यम्भावान्न जन्मादिप्रसक्तिरित्याह##-</p>
<p>आत्मनो निजमाधारं न भूयो जायते मनः ।<br>
सोदयास्तमयं सेन्दुं सरश्मिं सगमागमम् ॥ ४२ ॥</p>
<p>आत्मनो मनसः आधारमधिष्ठानं परमात्मानम् । अथवा हृदयस्थः स्वात्मैव<br>
प्राणसूर्यः स एवापानात्मकचन्द्रतया<br>
उदयास्तमयतद्रश्मिभूतव्यानादिवृत्तिभेदाद्यात्मना विवर्तते न तद्व्यतिरिक्तः<br>
कश्चिदस्तीत्युपासनं स्वात्मदर्शने हेतुरित्याह-सोदयास्तमयमिति ॥ ४२ ॥</p>
<p>हृदये भास्करं देवं यः पश्यति स पश्यति ।<br>
न क्षीणं नापरिक्षीणं बहिष्ठं सिद्धये तमः ॥ ४३ ॥</p>
<p>ननु किं हृद्यात्मसाक्षात्कारेण बाह्यतमसा बहिरेवापरिच्छिन्नस्यात्मन<br>
आवृतत्वात्तत्क्षयाय बाह्यज्योतिरेव किं नान्विष्यते तत्राह-नेति ॥ ४३ ॥</p>
<p>हार्दं तु क्षपयेद्ध्वान्तं यत्क्षये सिद्धिरुत्तमा ।<br>
बाह्ये तमसि सङ्क्षीणो लोकालोकः प्रजायते ॥ ४४ ॥</p>
<p>हार्दं त्विति । बाह्यध्वान्तकल्पनापि हार्दध्वान्तवशादेवेति तत्क्षये<br>
तत्क्षयोऽर्थसिद्ध इति भावः । बाह्यज्योतिषा बाह्यतमःक्षपणं तु<br>
रूपादिदर्शनहेतुरेव न बहिरात्मदर्शने हेतुरित्याशयेनाह-बाह्ये इति । लोक्यत इति<br>
लोको जगद्रूपम् ॥ ४४ ॥</p>
<p>हार्दे तु तमसि क्षीणे स्वालोको जायते मुने ।<br>
हार्दान्धकारक्षयदं परिज्ञातं विमुक्तिदम् ॥ ४५ ॥</p>
<p>सोदयास्तमयं यत्नात्प्राणार्कमवलोकयेत् ।<br>
अपानेन्दुः प्रयात्यस्तं यत्र हृत्पद्मकोटरे ॥ ४६ ॥</p>
<p>उक्ते बाह्यान्त। कुम्भकप्रतिष्ठे प्ररोचनाय प्रपञ्चयिष्यन् भूमिकां रचयति##-</p>
<p>पदात्तस्मादुदेत्यन्तः प्राणार्को बहिरुन्मुखः ।<br>
अपानेऽस्तङ्गते प्राणः समुदेति हृदम्बुजात् ॥ ४७ ॥</p>
<p>छायायां गलिताङ्गायां तत्रैवाशु यथातपः ।<br>
प्राणे त्वस्तङ्गते बाह्यादपानः प्रोदितः क्षणात् ॥ ४८ ॥</p>
<p>आतपे परितो नष्टे छायेवानुपदं तथा ।<br>
प्राणजन्मावनौ नष्टमपानं विद्धि सन्मते ॥ ४९ ॥</p>
<p>अपानजन्मभूमौ च प्राणं नष्टमवेहि हि ।<br>
अस्तङ्गतवति प्राणे त्वपानेऽभ्युदयोन्मुखे ॥ ५० ॥</p>
<p>उदयोन्मुखतैव निरोद्धव्येत्याशयः ॥ ५० ॥</p>
<p>बहिः कुम्भकमालम्ब्य चिरं भूयो न शोच्यते ।<br>
अपानेऽस्तङ्गते प्राणे किञ्चिदभ्युदयोन्मुखे ॥ ५१ ॥</p>
<p>अन्तःकुम्भकमालम्ब्य चिरं भूयो न शोच्यते ।<br>
प्राणरेचकमालम्ब्य अपानाद्दूरकोटिगम् ॥ ५२ ॥</p>
<p>अपानादपानोदयस्थानाद्द्वादशाङ्गुलस्थानाद्दूरकोटिगं<br>
षोडशा&quot;ण्गुलभागप्रसारिणमित्यर्थः ॥ ५२ ॥</p>
<p>स्वच्छं कुम्भकमभ्यस्य न भूयः परितप्यते ।<br>
अपाने रेचकाधारं प्राणपूरान्तरास्थितम् ॥ ५३ ॥</p>
<p>निःशेषवायुरेचनात्स्वच्छम् । नासाविवरेणान्तः प्रविशत्यपाने बाह्यरेचकाधारं<br>
प्राणस्य पूरणं प्राणपूरस्तदर्थमन्तः आस्थितं प्रविष्टं स्वसंस्थं<br>
देहान्तर्गतं पूरकं दृष्ट्वा उपास्य ॥ ५३ ॥</p>
<p>स्वसंस्थं पूरकं दृष्ट्वा न भूयो जायते नरः ।<br>
प्राणापानावुभावन्तर्यत्रैतौ विलयं गतौ ॥ ५४ ॥</p>
<p>यत्र हार्दे ब्रह्मणि ॥ ५४ ॥</p>
<p>तदालम्ब्य पदं शान्तमात्मानं नानुतप्यते ।<br>
प्राणभक्षोन्मुखेऽपाने देशं कालं च निष्कलम् ॥ ५५ ॥</p>
<p>इदानीम् अर्कतां सम्परित्यज्य न यावच्चन्द्रतां गतः इत्यत्र अदेशकालेन शोच्यते इति<br>
यदुक्तं तद्विवृण्वन् बाह्यकुम्भकोक्तस्य<br>
देशकालबाधस्यान्तःकुम्भकेऽप्यनुकर्षं दर्शयति-प्राणभक्षोन्मुख<br>
इत्यादिना । बहिः प्राणलयाधिष्ठानचिति अन्तः प्राणनिगमापादानचिति वा बाधेन<br>
देशं कालं चात्तदन्तर्वर्तिवस्तुजातं च निष्कलं चिन्मात्रमेवेति विचार्येत्यर्थः ॥ ५५<br>
॥</p>
<p>विचार्य बहिरन्तर्वा न भूयः परिशोच्यते ।<br>
अपानभक्षणपरे प्राणे हृदि तथा बहिः ॥ ५६ ॥</p>
<p>देशं कालं च सम्प्रेक्ष्य न भूयो जायते मनः ।<br>
यत्र प्राणो ह्यपानेन प्राणेनापान एव च ॥ ५७ ॥</p>
<p>निगीर्णौ बहिरन्तश्च देशकालौ च पश्यतौ ।<br>
क्षणमस्तङ्गतप्राणमपानोदयवर्जितम् ॥ ५८ ॥</p>
<p>देशकालौ प्राणापानाभ्यां सहैव निगीर्णाविति पश्येत्यर्थः ।<br>
तादृशावस्थाप्राणापानसन्धिक्षणे सर्वप्राणिनामप्यस्ति योगिनस्तु तद्विदुर्नान्ये<br>
इत्याह-क्षणमित्यादिना ॥ ५८ ॥</p>
<p>अयत्नसिद्धबाह्यस्थं कुम्भकं तत्पदं विदुः ।<br>
अयत्नसिद्धो ह्यन्तस्थकुम्भकः परमं पदम् ॥ ५९ ॥</p>
<p>विदुः । योगिन इति शेषः ॥ ५९ ॥</p>
<p>एतत्तदात्मनो रूपं शुद्धैषा परमैव चित् ।<br>
एतत्तत्तत्सदाभासमेतत्प्राप्य न शोच्यते ॥ ६० ॥</p>
<p>पुष्पस्यान्तरिवामोदः प्राणस्यान्तरवस्थितम् ।<br>
न स प्राणं न वाऽपानं चिदात्मानमुपास्महे ॥ ६१ ॥</p>
<p>एवं क्रियाभेदभिन्नप्राणचिन्ताप्रकारमुक्त्वा तन्निरूढ्यनन्तरं<br>
प्राणापानाद्यान्तरतदधिष्ठानचिदात्मोपासनं कर्तव्यमित्याशयेनाह##-<br>
किं प्राणलयोपलक्षितोऽपानात्मा सः नेत्याह-न वाऽपानमिति । तथा च<br>
तत्परिचयार्थं प्राणस्यान्तरवस्थितमित्युक्तं नतूपासनोपाधितयेति भावः ॥ ६१ ॥</p>
<p>जलस्यान्तरिवास्वादमपानस्यान्तरस्थितम् ।<br>
न सप्राणन्न् न वाऽप्राणं [न वाऽपानं इति पाठश्चिन्त्यः]<br>
चिदात्मानमुपास्महे ॥ ६२ ॥</p>
<p>आस्वाद्यत इत्यास्वादो माधुर्यमिव । सप्राणं सजीवम् । अप्राणं निर्जीवम् ॥ ६२ ॥</p>
<p>प्राणक्षयस्योपान्तस्थमपानक्षयकोटिगम् ।<br>
अपानप्राणयोर्मध्यं चिदात्मानमुपास्महे ॥ ६३ ॥</p>
<p>प्राणस्य प्राणनं प्रोच्चैः परं जीवस्य जीवनम् ।<br>
देहस्य धारणं धुर्यं चिदात्मानमुपास्महे ॥ ६४ ॥</p>
<p>प्राणस्येति । स उ प्राणस्य प्राणः इत्यादिशुतेः । प्राणनादिव्यापारे निमित्तमिति<br>
सर्वपर्यायार्थः ॥ ६४ ॥</p>
<p>मनसो मननं सत्यं बुद्धेरेकावबोधनम् ।<br>
अहङ्कृतेरहङ्कारं चिदात्मानमुपास्महे ॥ ६५ ॥</p>
<p>यस्मिन्सर्व यतः सर्वं यत्सर्वं सर्वतश्च यत् ।<br>
यच्च सर्वमयं नित्यं तच्चित्तत्त्वमुपास्महे ॥ ६६ ॥</p>
<p>आलोकालोकनं पुण्यं सर्वपावनपावनम् ।<br>
न च भावनमन्नूनं तच्चित्तत्वमुपास्महे ॥ ६७ ॥</p>
<p>आलोकालोकनं ज्योतिषो ज्योतिः । भावैर्मनोबुद्ध्यादिविकारैर्नमत् नम्रीभवत्<br>
पूर्वस्वभावात्प्रच्यवत् न च । नूनमिति निश्चये ॥ ६७ ॥</p>
<p>(अपानोऽस्तं [प्रक्षिप्तोऽयं क्वचित्पठ्यते ।] गतो यत्र प्राणो<br>
नाभ्युदितः क्षणम् ।<br>
कलाकलङ्करहितं तच्चित्तत्त्वमुपास्महे ॥)<br>
नापानोऽभ्युदितो यत्र प्राणश्चान्तमुपागतः ।<br>
नासाग्रगगनावर्तं तच्चित्तत्त्वमुपास्महे ॥ ६८ ॥</p>
<p>नासाग्रोपलक्षितद्वादशाङ्गुलप्रदेशगगनं आवर्तः<br>
प्राणापानप्रवाहसन्धिर्यस्य । विरुद्धप्रवाहद्वयसन्धौ ह्यावर्ता भवन्ति ॥ ६८ ॥</p>
<p>यत्र प्राणोऽस्तमायाति यत्रापानोऽस्तमेति च ।<br>
यत्र द्वावप्यनुत्पन्नौ तच्चित्तत्त्वमुपास्महे ॥ ६९ ॥</p>
<p>इदानीं बाह्यान्तः प्रदेशोपाधिभेदमपहाय यतश्चोदेति सूर्योऽस्तं यत्र च गच्छति<br>
। तं देवाश्चक्रिरे धर्म स एवाद्य स उ श्व एतद्वै तत् इति श्रुत्यर्थ मनसिकृत्वाह##-</p>
<p>प्राणापानोद्भवस्थाने बाह्याभ्यन्तरमास्थिते ।<br>
ये द्वे योगिपदाधारस्तच्चित्तत्त्वमुपास्महे ॥ ७० ॥</p>
<p>ये द्वे प्राणापानोद्भवस्थाने योगिभिः पद्येते गम्येते इति पदे<br>
तदाधारस्तदधिष्ठानं यच्चित्तत्त्वं तदित्यर्थः ॥ ७० ॥</p>
<p>प्राणापानरथारूढं प्राणापानमनाततम् ।<br>
यच्छक्तिरूपं शक्तीनां तच्चित्तत्त्वमुपास्महे ॥ ७१ ॥</p>
<p>यत्प्राणापानोपाधिरथारूढमनाततं परिच्छिन्नं सत् प्राणापानसमाहारः<br>
प्राणनापाननशक्तिर्भवति एवं करणान्तरशक्तीनामपि यच्छक्तिरूपं<br>
भवतीत्यर्थः ॥ ७१ ॥</p>
<p>हृत्प्राणकुम्भकं देवं बहिश्चापानकुम्भकम् ।<br>
पूरकांशविसृष्टं यत्तच्चित्तत्त्वमुपास्महे ॥ ७२ ॥</p>
<p>प्राणापानकुम्भकभावेन तत्तद्विसर्गरेचकादिभावेन च तदेव विवर्तत इति<br>
तदेवोपास्यमित्याह-हृदिति ॥ ७२ ॥</p>
<p>प्राणापानपरामर्शं सत्ताबोधं विरूपकम् ।<br>
यत्प्राप्यं प्राणमननात्तच्चित्तत्त्वमुपास्महे ॥ ७३ ॥</p>
<p>प्राणापानयोः परामर्शश्चालनं तस्मिन्निमित्तभूतं तत्सत्ताबोधरूपं<br>
चेत्यर्थः । एवं प्राणोपास्तिफलमपि तदेवेत्युपास्यमित्याह-यत्प्राप्यमिति ॥ ७३ ॥</p>
<p>यत्प्राणपवनस्पन्दो यत्स्पन्दानन्दकारकम् ।<br>
कारणं कारणानां यत्तच्चित्तत्त्वमुपास्महे ॥ ७४ ॥</p>
<p>इन्द्रियाणां विषयप्रदेशोपसर्पणं स्पन्दस्तदुपभोगश्चानन्दस्तयोः कारणम् ॥<br>
७४ ॥</p>
<p>यदखिलकलनाकलङ्कहीनं परिवलितं च सदा कलागणेन ।<br>
स्वनुभवविभवं पदं तदग्र्यं सकलसुरप्रणतं परं प्रपद्ये ॥ ७५ ॥</p>
<p>अखिलकलनाकलङ्कहीनं परमार्थतः । आपातदर्शिदृशा तु सदा जीवोपाधिभूतेन<br>
प्राणादिषोडशकलागणेन परिवलितं वेष्टितम् । सम्यगनुभवः स्वनुभवः स एव<br>
विभवो निरतिशयैश्वर्य यस्य तथाविधं परमात्मपदमुक्तप्रकारेण प्रपद्ये<br>
उपासे इत्यर्थः ॥ ७५ ॥</p>
<p>इत्यार्षे श्रीवा० रामायणे वाल्मी० दे० मोक्षोपायेषु निर्वाणप्रकरणे पू०<br>
भुशुण्डोपाख्याने समाधिवर्णनं नाम पञ्चविंशः सर्गः ॥ २५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
समाधिवर्णनं नाम पञ्चविंशः सर्गः ॥ २५ ॥</p>
<h1 id="०२६">०२६</h1>
<p>षड्विंशः सर्गः २६</p>
<p>भुशुण्ड उवाच ।</p>
<p>एषा हि चित्तविश्रान्तिर्मया प्राणसमाधिना ।<br>
क्रमेणानेन सम्प्राप्ता स्वयमात्मनि निर्मले ॥ १ ॥</p>
<p>इत्थं स्वस्यात्मविज्ञानं निरूप्य प्राणचिन्तया ।<br>
भुशुण्डेनात्र कथ्यन्ते चिरजीवितहेतवः ॥</p>
<p>अनेनोक्तप्रकारेण ॥ १ ॥</p>
<p>एतां दृष्टिमवष्टभ्य संस्थितोऽस्मि महामुने ।<br>
न चलामि निमेषांशमपि मेरुविचालतः ॥ २ ॥</p>
<p>मेरोर्विचलनं विचालस्तस्मादपि ॥ २ ॥</p>
<p>गच्छतस्तिष्ठतो वापि जाग्रतः स्वपतोऽपि वा ।<br>
स्वप्नेऽपि न चलत्येष सुसमाधिर्ममात्मनि ॥ ३ ॥</p>
<p>नित्यानित्यासु लोलासु जगत्स्थितिषु सुस्थितः ।<br>
अन्तर्मुखोऽस्मि तिष्ठामि स्वकामेनात्मनात्मनि ॥ ४ ॥</p>
<p>जगत्स्थितिषु इष्टानिष्टलक्षणासु सुस्थितो निर्विक्षेपः । स्वकामेन स्वच्छन्देन ॥ ४ ॥</p>
<p>अपि संरुध्यते वायुरपि वा सलिलं गतेः ।<br>
नैतस्मात्सुसमाधानाद्विरुद्धं संस्मराम्यहम् ॥ ५ ॥</p>
<p>वायुः प्रवहाख्यो ज्योतिश्चक्राधारः । सलिलं महानदीनाम् । गतेः<br>
प्रवहणात्संरुद्ध्यते संरुद्ध्येतापीत्यर्थः । विरुद्धं व्युत्थापकं विषयजातम् ॥<br>
५ ॥</p>
<p>प्राणापानानुसरणात्परमात्मावलोकनात् ।<br>
अशोकमनुजातोऽस्मि पदमाद्यं महातपः ॥ ६ ॥</p>
<p>हे महातपः ॥ ६ ॥</p>
<p>आमहाप्रलयाद्ब्रह्मन्नुन्मज्जननिमज्जनम् ।<br>
अहमद्यापि भूतानां पश्यञ्जीवामि धीरधीः ॥ ७ ॥</p>
<p>न भूतं न भविष्यं च चिन्तयामि कदाचन ।<br>
दृष्टिमालम्ब्य तिष्ठामि वर्तमानामिहात्मना ॥ ८ ॥</p>
<p>वर्तमानां नित्यवर्तमानस्वभावां साक्षिदृष्टिम् । आत्मना मनसा ॥ ८ ॥</p>
<p>यथा प्राप्तेषु कार्येषु परित्यक्तफलैषणः ।<br>
सुषुप्तसमया बुद्ध्या परितिष्ठामि केवलम् ॥ ९ ॥</p>
<p>निरभिमानत्वेन सुषुप्तसमया ॥ ९ ॥</p>
<p>भावाभावमयीं चिन्तामीहितानीहितान्विताम् ।<br>
विमृश्यात्मनि तिष्ठामि चिरं जीवाम्यनामयः ॥ १० ॥</p>
<p>विमृश्य हेयतया निश्चित्य । तेन चिरं जीवामि ॥ १० ॥</p>
<p>प्राणापानसमायोगसमयं समनुस्मरन् ।<br>
स्वयमात्मनि तुष्यामि चिरं जीवाम्यनामयः ॥ ११ ॥</p>
<p>समायोगः सन्धिस्तत्समयं तत्र विभातं ब्रह्मेति यावत् ॥ ११ ॥</p>
<p>इदमद्य मया लब्धमिदं प्राप्स्यामि सुन्दरम् ।<br>
इति चिन्ता न मे तेन चिरं जीवाम्यनामयः ॥ १२ ॥</p>
<p>न स्तौमि न च निन्दामि क्वचित्किञ्चित्कदाचन ।<br>
आत्मनोऽन्यस्य वा साधो तेनाहं शुभमागतः ॥ १३ ॥</p>
<p>आत्मनः स्वस्यान्यस्य वा । चेष्टितमिति शेषः ॥ १३ ॥</p>
<p>न तुष्यति शुभ्रप्राप्तौ नाशुभेष्वपि खिद्यते ।<br>
मनो मम समं नित्यं तेनाहं शुभमागतः ॥ १४ ॥</p>
<p>शुभन्न् प्रस्तावाज्जीवनम् ॥ १४ ॥</p>
<p>परमं त्यागमालम्ब्य सर्वमेव सदैव हि ।<br>
जीवितादि मया त्यक्तं तेनाहं शुभमागतः ॥ १५ ॥</p>
<p>परं सर्वद्वैतबाधलक्षणं त्यागम् । जीवितं जीवनाभिन्निवेशस्तदादि ॥ १५ ॥</p>
<p>प्रशान्तचापलं वीतशोकं स्वस्थं समाहितम् ।<br>
मनो मम मुने शान्तं तेन जीवाम्यनामयः ॥ १६ ॥</p>
<p>काष्ठं विलासिनीं शैलं तृणमग्निं हिमं नभः ।<br>
समं सर्वत्र पश्यामि तेन जीवाम्यनामयः ॥ १७ ॥</p>
<p>किमद्य मम सम्पन्नं प्रातर्वा भविता पुनः ।<br>
इति चिन्ताज्वरो नास्ति तेन जीवाम्यनामयः ॥ १८ ॥</p>
<p>सम्पन्नं प्राप्तम् ॥ १८ ॥</p>
<p>जरामरणदुःखेषु राज्यलाभसुखेषु च ।<br>
न बिभेमि न हृष्यामि तेन जीवाम्यनामयः ॥ १९ ॥</p>
<p>अयं बन्धुः परश्चायं ममायमयमन्यतः ।<br>
इति ब्रह्मन्न जानामि तेन जीवाम्यनामयः ॥ २० ॥</p>
<p>अन्यतः अन्यस्य ॥ २० ॥</p>
<p>सर्वं सर्वपदाभासमनाद्यन्तमनामयम् ।<br>
अहं चिदिति जानामि तेन जीवाम्यनामयः ॥ २१ ॥</p>
<p>सर्व चिदेव । सर्वपदं नानावस्त्विवावभासत इति सर्वपदाभासम् ॥ २१ ॥</p>
<p>आहरन्विहरंस्तिष्ठन्नुत्तिष्ठन्नुच्छ्वसन्स्वपन् ।<br>
देहोऽहमिति नो वेद्मि तेनास्मि चिरजीवितः ॥ २२ ॥</p>
<p>आहरन् आददानः ॥ २२ ॥</p>
<p>इमं सांसारमारम्भं सुषुप्तपदवत्स्थितः ।<br>
असन्तमिव जानामि तेन जीवाम्यनामयः ॥ २३ ॥</p>
<p>संसारे भवं सांसारमारम्भं कार्यम् ॥ २३ ॥</p>
<p>यथाकालमुपायातावर्थानर्थौ समौ मम ।<br>
हस्ताविव शरीरस्थौ तेन जीवाम्यनामयः ॥ २४ ॥</p>
<p>यथाकालं प्रारब्धोपस्थापितभोगकालानुसारेणोपायातौ प्राप्तौ ॥ २४ ॥</p>
<p>अपरिचलया शक्त्या सुदृशा स्निग्धमुग्धया ।<br>
ऋजु पश्यामि सर्वत्र तेन जीवाम्यनामयः ॥ २५ ॥</p>
<p>स्वरूपान्न परिचलतीत्यपरिचलया मनःस्थैर्यशक्त्या । सुदृशा<br>
सर्वभूतेष्वात्मौपम्यदृष्ट्या । ऋजु अकुटिलम् । तथा चोक्तं भारते-सर्वं<br>
जिह्मं मृत्युपदमार्जवं ब्रह्मणः पदम् । एतावान् ज्ञानविषयः प्रलापः किं<br>
करिष्यति ॥ इति ॥ २५ ॥</p>
<p>आपादमस्तकान्तेऽस्मिन्न देहे ममता मम ।<br>
त्यक्ताहङ्कारपङ्क्तस्य तेन जीवाम्यनामयः ॥ २६ ॥</p>
<p>यत्करोमि यदश्नामि तत्त्यक्त्वा तद्वतोऽपि मे ।<br>
मनो नैष्कर्म्यमादत्ते तेन जीवाम्यनामयः ॥ २७ ॥</p>
<p>तत् तदभिमानं त्यक्त्वा शरीरेण तद्वतोऽपि मे मनो<br>
नैष्कर्म्यमकर्तृभोक्तृस्वभावतामादत्ते स्वीकरोति ॥ २७ ॥</p>
<p>यदा यदा मुने किञ्चिद्विजानामि तदा तदा ।<br>
मतिरायाति नौद्धत्यं तेन जीवाम्यनामयः ॥ २८ ॥</p>
<p>औद्धत्यमविनीततां नायाति ॥ २८ ॥</p>
<p>करोमीशोऽपि नाक्रान्तिं परितापे न खेदवान् ।<br>
दरिद्रोऽपि न वाञ्छामि तेन जीवाम्यनामयः ॥ २९ ॥</p>
<p>ईशः परेषामाक्रमणसमर्थोऽप्याक्रान्तिं परिभवं न करोमि । एवं परकृते<br>
परितापे सहनशीलत्वान्न खेदवान् ॥ २९ ॥</p>
<p>पश्यद्रूपे शरीरेऽस्मिन्भूतस्थात्मा चिदास्पदः ।<br>
भूतवृन्दमहं साम्यात्तेन जीवाम्यनामयः ॥ ३० ॥</p>
<p>पश्यद्रूपे चेतनप्राये अस्मिञ्शरीरे भासमानेप्यहं चिदास्पदश्चिन्मात्रदर्शी<br>
[अस्याग्रे-न शरीरात्मदर्शी इति पाठः समुपलभ्यते ।] । एवं च<br>
चिदात्मनः सर्वभूतेषु साम्यात्सर्वभूतस्थात्मा सन् भूतवृन्दं स्वशरीरमिव<br>
पश्यामीत्यध्याहृत्य योज्यम् ॥ ३० ॥</p>
<p>आशापाशविनुन्नायाश्चित्तवृत्तेः समाहितः ।<br>
संस्पर्शं न ददाम्यन्तस्तेन जीवाम्यनामयः ॥ ३१ ॥</p>
<p>सर्वदा समाहितः सन् आशापाशविनुन्नायाश्चित्तवृत्तेः अन्तर्हृदि संस्पर्श<br>
प्रवेशं न ददामि ॥ ३१ ॥</p>
<p>असत्तां जगतः सत्तामात्मनः करबिल्ववत् ।<br>
सुप्तः प्रबुद्धः पश्यामि तेनास्मि चिरजीवितः ॥ ३२ ॥</p>
<p>बाह्यदृष्टिविषये सुप्तः सन् जगतः असत्तां पश्यामि अन्तस्तु प्रबुद्धः सन् आत्मनः<br>
सत्तां करबिल्ववत्पश्यामीत्यन्वयः ॥ ३२ ॥</p>
<p>जीर्णं भिन्नं श्लथं क्षीणं क्षुब्धं क्षुण्णं क्षयं गतम् ।<br>
पश्यामि नववत्सर्वं तेन जीवाम्यनामयः ॥ ३३ ॥</p>
<p>श्लथं शिथिलावयवम् । क्षीणं कृशाङ्गम् । क्षुब्धं व्यापृतावयवम् ।<br>
क्षुण्णं सञ्चूर्णितावयवम् ।<br>
सर्वमतीतानागतवर्तमानवस्तुनित्यनिर्विकारात्ममात्रत्वदृशा नववत्पश्यामि ॥ ३३<br>
॥</p>
<p>सुखितोऽस्मि सुखापन्ने दुःखितो दुःखिते जने ।<br>
सर्वस्य प्रियमित्रं च तेन जीवाम्यनामयः ॥ ३४ ॥</p>
<p>आपद्यचलधीरोऽस्मि जगन्मित्रं च सम्पदि ।<br>
भावाभावेषु नैवास्मि तेन जीवाम्यनामयः ॥ ३५ ॥</p>
<p>भावाः कलानामिव वित्तादीनामुपचया अभावास्तत्क्षयाश्च त्रेषु नैवाभिनिविष्टोऽस्मि<br>
॥ ३५ ॥</p>
<p>नाहमस्मि न चान्यो मे नाहमन्यस्य कस्यचित् ।<br>
इति मे भावितं चित्तं तेन जीवाम्यनामयः ॥ ३६ ॥</p>
<p>अहं जगदहं व्योम देशकालक्रमावहम् ।<br>
अहं क्रियेति मे बुद्धिस्तेन जीवाम्यनामयः ॥ ३७ ॥</p>
<p>घटश्चिच्चित्पटश्चित्खं चिद्वनं शकटं च चित् ।<br>
चित्सर्वमिति मे भावस्तेन जीवाम्यनामयः ॥ ३८ ॥</p>
<p>किं सर्वत्र जाड्यमनपोह्यैवाहम्बुद्धिस्ते नेत्याह-घट इति ॥ ३८ ॥</p>
<p>इत्यहं मुनिशार्दूल त्रिलोककमलालिकः ।<br>
भुशुण्डो नाम काकोलः कथितश्चिरजीवितः ॥ ३९ ॥</p>
<p>उपसंहरति-इतीति । मेरुकर्णिकावासित्वात् श्यामत्वाच्च त्रिलोककमलस्य अलिरिव अलिकः<br>
॥ ३९ ॥</p>
<p>ब्रह्मार्णवे विलुलितं त्रिजगत्तरङ्गमुत्पादनाद्यभिभवेन विभिन्नरूपम् ।<br>
आलीनमुन्नमितमाकुलदृश्यदृश्यमालोकयन्प्रकलयंश्च चिरं स्थितोऽस्मि<br>
॥ ४० ॥</p>
<p>उत्पादनानि सर्गाः । आदिपदाद्वृद्धिविपरिणामापक्षयास्तल्लक्षणेनाभिभवेन<br>
परस्परप्रतिघातेन विभिन्नानि वैचित्र्यं प्राप्तानि रूपाणि यस्य तत् । एवंरीत्या<br>
पुनःपुनरुन्नमितमालीनं चाकुलं परिभ्रमत्साक्षिदृश्यबुद्धिमनैन्द्रियाणां<br>
दृश्य जगद्व्युत्थानकाले आलोकयन् समाधिकाले प्रकलयन् विलापयंश्च चिरं<br>
स्थितोऽस्मीत्यर्थः ॥ ४० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
भुशुं०चिरजीवितहेतुकथनं नाम षड्विंशः सर्गः ॥ २६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चिरजीवितहेतुकथनं नाम षड्विंशः सर्गः ॥ २६ ॥</p>
<h1 id="०२७">०२७</h1>
<p>सप्तविंशः सर्गः २७</p>
<p>भुशुण्ड उवाच ।</p>
<p>एतत्ते कथितं ब्रह्मन्यथास्मि यदिहास्मि च ।<br>
त्वदाज्ञामात्रसिद्ध्यर्थं धार्ष्ट्येन ज्ञानपारग ॥ १ ॥</p>
<p>भुशुण्डस्य प्रशंसात्र यियासोस्तेन पूजनम् ।<br>
वसिष्ठस्य नभोगत्या स्वलोकाप्तिश्च वर्ण्यते ॥</p>
<p>यथा येन प्रकारेण अस्मि चिरं जीवामि । परमार्थत इह कार्यकरणसङ्घाते यदस्मि<br>
तच्च कथितमित्यर्थः । धार्ष्ट्येन वैयात्येन ॥ १ ॥</p>
<p>श्रीवसिष्ठ उवाच ।</p>
<p>अहो नु चित्रं भगवन्भवता भूषणं श्रुतेः ।<br>
आत्मोदन्तः प्रकथितः परं विस्मयकारणम् ॥ २ ॥</p>
<p>आत्मोदन्तः स्ववृत्तान्तः ॥ २ ॥</p>
<p>धन्यास्ते ये महात्मानमत्यन्तचिरजीवनम् ।<br>
भवन्तं परिपश्यन्ति द्वितीयमिव पद्मजम् ॥ ३ ॥</p>
<p>यावदद्य दृशो धन्याः स्वात्मोदन्तमखण्डितम् ।<br>
यथावत्पावनं बुद्धेः सर्वं कथितवानसि ॥ ४ ॥</p>
<p>ये भवन्तं प्रपश्यन्ति तेषां दृशो धन्याः । यावदद्येति<br>
स्वदृशोश्चिरस्थितिसार्थक्याभिप्रायम् ॥ ४ ॥</p>
<p>प्रभातं दिक्षु सर्वासु दृष्टा विबुधभूतयः ।<br>
भवानिव जगत्यस्मिन्न महानवलोकितः ॥ ५ ॥</p>
<p>विबुधानां देवानां विदुषां च भूतयो ज्ञानैश्वर्यसम्पदो दृष्टाः ॥ ५ ॥</p>
<p>कथञ्चित्प्राप्यते कश्चिद्भ्रान्त्वेव हि महाजनः ।<br>
न भवानिव भव्यात्मा सुलभो जगति क्वचित् ॥ ६ ॥</p>
<p>भ्रान्त्वा यत्नेन चिरमन्विष्यापि महांस्तत्त्वज्ञो जनः कथञ्चित्प्राप्यते । तत्रापि<br>
भवानिव न सुलभः ॥ ६ ॥</p>
<p>वंशखण्डे हि कस्मिंश्चिज्जायते मौक्तिकं यथा ।<br>
जगत्खण्डे हि कस्मिंश्चिद्दृश्यते त्वादृशस्तथा ॥ ७ ॥</p>
<p>वंशखण्डे वेणुवने । वेणूनामप्यष्टसु मुक्ताकरेषु परिगणनात् ॥ ७ ॥</p>
<p>मया तु सुमहत्कार्यमद्य सम्पादितं शुभम् ।<br>
पुण्यदेहविमुक्तात्मा यद्भवानवलोकितः ॥ ८ ॥</p>
<p>तदस्तु तव कल्याणं प्रविशात्मगुहां शुभाम् ।<br>
मध्याह्नसमयो यन्मे व्रजामि सुरमन्दिरम् ॥ ९ ॥</p>
<p>मध्याह्नपदेन माध्याह्निकं कर्म लक्ष्यते । सुरमन्दिरं सप्ताषलोकं<br>
स्वगृहम् ॥ ९ ॥</p>
<p>इत्याकर्ण्य भुशुण्डोऽसौ जग्राहोत्थाय पादपात् ।<br>
सङ्कल्पिताभ्यां हस्ताभ्यामुपात्तं हेमपल्लवम् ॥ १० ॥</p>
<p>कल्पवृक्षलतापुष्पकेसरेण हिमत्विषा ।<br>
तत्पात्रं मौक्तिकार्घ्येण पूरयामास पूर्णधीः ॥ ११ ॥</p>
<p>मौक्तिकलक्षणेनार्घ्येण अर्घार्थजलेन ॥ ११ ॥</p>
<p>तेनार्घ्यपाद्यपुष्पेण त्रिनेत्रमिव मामसौ ।<br>
आपादमस्तकं भक्त्या पूजयामास पूर्वजः ॥ १२ ॥</p>
<p>त्रिनेत्रमिवेत्युपमानान्नित्यं शिवपूजापरतापि तस्य गम्यते । पूर्वजश्चिरन्तनः ॥ १२ ॥</p>
<p>अनुव्रज्याकदर्थेन खगेन्द्रालमिति ब्रुवन् ।<br>
विष्टरादहमुत्थाय ततः खगवदाप्लुतः ॥ १३ ॥</p>
<p>हे खगेन्द्र अनुव्रज्यालक्षणेन कदर्थेन श्रमेण अलमिति ब्रुवन्नहमाप्लुत उड्डीनः<br>
॥ १३ ॥</p>
<p>व्योम्नि योजनमात्रं तु मदनुव्रज्यया गतः ।<br>
करं करेणावष्टभ्य बलात्संरोधितः खगः ॥ १४ ॥</p>
<p>संरोधितो निवर्तितः ॥ १४ ॥</p>
<p>मयि याते क्षणेनैव गगनाध्वन्यदृश्यताम् ।<br>
निवृत्तोऽसौ विहङ्गेन्द्रो दुस्त्यजा सङ्गतिः सताम् ॥ १५ ॥</p>
<p>अन्योन्यमपि कस्मिंश्चित्तरङ्गक इवाम्बुधौ ।<br>
व्योमन्यदृश्यतां यातो खगस्मृत्या मुनीनहम् ॥ १६ ॥</p>
<p>आवामन्योन्यमप्यदृश्यतां यातौ । ततः अहं खगस्य भुशुण्डस्य स्मृत्वा<br>
अविच्छिन्नस्मरणेनोपलक्षितः सन्सप्तर्षिमण्डलं प्राप्य मुनीन्दृष्टवानिति शेषः<br>
॥ १६ ॥</p>
<p>सप्तर्षिमण्डलं प्राप्य जायया परिपूजितः ।<br>
याते कृतयुगस्यादौ पुरा वर्षशतद्वये ॥ १७ ॥</p>
<p>जायया अरुन्धत्या । उक्ताया भुशुण्डसङ्गतेः कालमाह-याते इति ॥ १७ ॥</p>
<p>सङ्गतोऽहं भुशुण्डेन मेरोः शृङ्गद्रुमेऽभवम् ।<br>
अद्य राम कृते क्षीणे त्रेता सम्प्रति वर्तते ॥ १८ ॥</p>
<p>मध्ये त्रेतायुगस्यास्य जातस्त्वं रिपुमर्दन ।<br>
पुनरद्याष्टमे वर्षे तत्रैवोपरि भूभृतः ।<br>
मिलितोऽभूद्भुशण्डो मे तथैवाजररूपवान् ॥ १९ ॥</p>
<p>भूभृतः मेरोः ॥ १९ ॥</p>
<p>इति सङ्कथितं चित्रं भुशुण्डोदन्तमुत्तमम् ।<br>
श्रुत्वा विचार्य चैवान्तर्यद्युक्तं तत्समाचर ॥ २० ॥</p>
<p>उपसंहरति-इतीति ॥ २० ॥</p>
<p>श्रीवाल्मीकिरुवाच ।</p>
<p>इति सुमतिभुशुण्डसत्कथां यो विमलमतिः प्रविचारयिष्यतीह ।<br>
भवभयबहुलाकुलास्थितां स प्रसभमसत्सरितं तरिष्यतीति ॥ २१ ॥</p>
<p>इतीति । इति इमां सुमतेर्भुशुण्डस्य सत्कथां यः प्रविचारयिष्यति स इहास्मिन्नेव शरीरे<br>
भवा जन्मादयस्तद्भयैर्बहुला अत एवाकुला ये जीवास्तैरास्थितां इति इमां<br>
प्रसिद्धामसत्सरितं मायानदीं तरिष्यति । प्रसभमिति पौरुषप्राधान्यद्योतनार्थम्<br>
॥ २१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
भुशुम्० समाप्तिर्नाम सप्तविंशः सर्गः ॥ २७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
समाप्तिर्नाम सप्तविंशतितमः सर्गः ॥ २७ ॥</p>
<h1 id="०२८">०२८</h1>
<p>अष्टाविंशः सर्गः २८</p>
<p>श्रीवसिष्ठ उवाच ।</p>
<p>एवं भुशुण्डवृत्तान्तः कथितस्ते मयानघ ।<br>
अनया प्रज्ञया तीर्णो भुशुण्डो मोहसङ्कटात् ॥ १ ॥</p>
<p>आख्यायिकाभिसम्बन्धो देहानियतिवर्णकम् ।<br>
आपातभ्रान्तिमात्रत्वं देहादेश्चात्र वर्ण्यते ॥</p>
<p>वर्णिताया भुशुण्डाख्यायिकायाः प्रकृतोपदेशसम्बन्धं दर्शयति##-</p>
<p>एतां दृष्टिमवष्टभ्य स्वप्राणाभ्यासपूर्विकाम् ।<br>
भुशुण्डवन्महाबाहो भव तीर्णमहार्णवः ॥ २ ॥</p>
<p>प्राणाभ्यासोऽत्र प्राणस्य निरोध उपास्तिर्वा तत्पूर्विकाम् । महार्णव इति विपुलः<br>
संसारो निगीर्याध्यवसितः ॥ २ ॥</p>
<p>यथा ज्ञानेन योगेन सन्तताभ्यासजन्मना ।<br>
भुशुण्डः प्राप्तवान्प्राप्यं तथासादय तत्पदम् ॥ ३ ॥</p>
<p>असक्तबुद्धयः सर्वे भुशुण्डवदवस्थितिम् ।<br>
प्राप्नुवन्ति परे तत्त्वे प्राणापानावलोकिनः ॥ ४ ॥</p>
<p>प्राणापानावलोकिनः उक्तोपास्तिशीलाः ॥ ४ ॥</p>
<p>एता विचित्रा भवता श्रुता विज्ञानदृष्टयः ।<br>
इदानीं धियमालम्ब्य यथेच्छसि तथा कुरु ॥ ५ ॥</p>
<p>यथेच्छसि योगपूर्विकामुपास्तिपूर्विकां वा स्वात्मप्रतिष्ठां तथा कुरु ॥ ५ ॥</p>
<p>श्रीराम उवाच ।</p>
<p>भगवन्भवता भूमिभास्वता ज्ञानरश्मिभिः ।<br>
हार्दमुद्दामदौरात्म्यं प्रमृष्टमखिलं तमः ॥ ६ ॥</p>
<p>आस्तां योगोपास्ती त्वदुपदेशश्रवणादेव स्वस्य तत्त्वबोधः सिद्ध इति सूचयन् रामः<br>
कथाप्रसञ्जितदेहगेहस्वरूपमेव जिज्ञासमानः पृच्छति-भगवन्नित्यादिना ।<br>
भूमिभास्वता भूमाववत्तीर्णेन सूर्येण । उद्दामानि दौरात्म्यानि<br>
अनात्मस्वात्मत्वदर्शनानि तत्प्रयुक्तदुश्चेष्टितानि च यस्मात्तथाविधं हार्दं<br>
तमः ॥ ६ ॥</p>
<p>प्रबुद्धाः स्मः प्रहृष्टाः स्मः प्रविष्टाः स्मः स्वमास्पदम् ।<br>
स्थिताः स्मो ज्ञातविज्ञेया भवन्तो ह्यपरा इव ॥ ७ ॥</p>
<p>अपरा द्वितीया भवन्त इव ॥ ७ ॥</p>
<p>अहो भुशुण्डचरितं परं विस्मयकारकम् ।<br>
भगवन्भवता प्रोक्तमुत्तमार्थावबोधनम् ॥ ८ ॥</p>
<p>भुशुण्डचरिते ब्रह्मन्नेतस्मिन्कथिते त्वया ।<br>
यच्छरीरगृहं प्रोक्तं मांसचर्मास्थिनिर्मितम् ॥ ९ ॥</p>
<p>तत्केन नाम रचितं कुतो वा तत्समुत्थितम् ।<br>
कथं वा स्थितिमायातं को वा तत्रावतिष्ठते ॥ १० ॥</p>
<p>कर्तुर्निमित्तस्य स्थितिप्रकारस्य तदन्तःस्थस्य स्वामिनश्च प्रश्नाः ॥ १० ॥</p>
<p>श्रीवसिष्ठ उवाच ।</p>
<p>परमार्थावबोधाय दोषापाकरणाय च ।<br>
शृणु राघव तत्त्वेन वक्ष्यमाणमिदं मया ॥ ११ ॥</p>
<p>अस्थिस्थूणं नवद्वारं रक्तमांसावलेपनम् ।<br>
शरीरसदनं राम न केनचिदिदं कृतम् ॥ १२ ॥</p>
<p>तत्राद्यस्योत्तरमाह-अस्थीति ॥ १२ ॥</p>
<p>आभासमात्रमेवेदमित्थमेवावभासते ।<br>
द्विचन्द्रविभ्रमाकारं सदसच्च व्यवस्थितम् ॥ १३ ॥</p>
<p>नन्वीश्वरोऽस्य देहस्य निर्माता श्रुतिपुराणाख्यायिकाप्रसिद्धः जीवस्तु<br>
स्वकर्मोपभोगायास्य निर्मापकस्तौ कथमपलप्येते तत्राह-आभासमात्रमिति ।<br>
इत्थमेव । विनैव निर्मातारमित्यर्थः । न हि जले चन्द्राभासो निर्मातारमपेक्षते नापि<br>
तैमिरिककल्पितद्वितीयचन्द्रविभ्रमस्तद्वदित्यर्थः । ईश्वरस्य निर्मातृत्वं तु<br>
श्रौतं न मुख्यम् । पुरुषनिःश्वसितदृष्टान्तदर्शनात् । जीवस्य<br>
निर्मापयितृत्वमपि तथा । अबुद्धिपूर्वत्वादनिष्टनिर्मापणायोगाच्चेति भावः ॥ १३ ॥</p>
<p>द्विचन्द्रदर्शनविधौ चन्द्रद्वित्वं सदैव हि ।<br>
वस्तुतश्चैक एवेन्दुः स्थितो देहस्तथैव हि ॥ १४ ॥</p>
<p>देहस्य मिथ्यात्वं तु प्रतीतिकालमात्रस्थितिकत्वाच्चन्द्रद्वित्ववदेव सिद्धमित्याह##-<br>
हि यस्मात्तथैव । वस्तुतस्तु सदैव ह्येक एवेन्दुरित्यन्वयः ॥ १४ ॥</p>
<p>देहप्रत्ययकाले हि देहोऽयं समवस्थितः ।<br>
असन्नेव च सत्तस्मात्प्रोक्तः सदसदात्मकः ॥ १५ ॥</p>
<p>उक्तमेव स्पष्टमाह-देहेति । परमार्थसदधिष्टानकतया उपचारात्सत् ॥ १५ ॥</p>
<p>स्वप्ने स्वप्नावबोधः संस्त्वन्यदा स मुधैव हि ।<br>
बुद्बुदो बुद्बुदविधौ सत्यो मिथ्यैव चान्यदा ॥ १६ ॥</p>
<p>असतः सत्त्वभ्रान्तिः क्व दृष्टा तत्राह-स्वप्न इति । मुधा मिथ्यैव ।<br>
बुद्बुदविधौ बुद्बुदप्रतीतिसत्त्वे ॥ १६ ॥</p>
<p>देहो देहविधौ सत्यो ह्यसत्य इतरद्विधौ ।<br>
प्रतिभासविधौ तावज्जलं सदसदन्यदा ॥ १७ ॥</p>
<p>इतरद्विधौ शुद्धात्मदर्शनसत्त्वे । जलं मृगतृष्णिकोदकम् ॥ १७ ॥</p>
<p>प्रतिभासविधौ देहः सन्नसंश्चान्यदा स्मृतः ।<br>
आभासमात्रमेवेदमित्थं सम्प्रति भासते ॥ १८ ॥</p>
<p>प्रतिभासविधाविति प्रसाधितार्थनिगमनत्वान्न पौनरुक्त्यम् ॥ १८ ॥</p>
<p>अयं नामाहमित्यन्तर्गृहीतमननं स्थितम् ।<br>
मांसास्थिमयनिर्माणदेहोऽहमिति विभ्रमम् ॥ १९ ॥</p>
<p>आभासमात्रतामुपपादयंस्तदभिमानं त्याजयति-अयमिति ।<br>
प्राग्गृहीतदेहाकारं मननमेव संस्कारदार्ढ्यात्पुनः पुनर्देहाकारेण स्थितम्<br>
॥१९ ॥</p>
<p>त्यज सङ्कल्पनिर्माणदेहाः सन्ति सहस्रशः ।<br>
सुखतल्पगतो येन स्वप्नदेहेन दिक्तटान् ॥ २० ॥</p>
<p>त्यजेति पूर्वान्वयि । सङ्कल्पनिर्माणदेहानेवोदाहृत्य देषामसत्यतां दर्शयति##-</p>
<p>परिभ्रमसि हे राम स देहस्ते क्व संस्थितः ।<br>
जागरायां मनोराज्ये येन स्वर्गपुरान्तरम् ॥ २१ ॥</p>
<p>जागरायां जागरे । छान्दसं स्त्रीत्वम् ॥ २१ ॥</p>
<p>परिभ्रमसि मेरुं वा स देहस्ते क्व संस्थितः ।<br>
स्वप्नेष्वपि च यः स्वप्नस्तत्र येन महीतटान् ॥ २२ ॥</p>
<p>परिभ्रमसि हे राम स देहस्ते क्व संस्थितः ।<br>
मनोराज्यं मनोराज्ये महद्विभवभूमिषु ॥ २३ ॥</p>
<p>मनोराज्यान्तःकल्पिते मनोराज्यान्तरे महतीषु विभवभूमिषु । आन्महतः<br>
समानाधिकरणजातीययोः इत्यात्वे कर्तव्ये तदभावश्छान्दसः ।<br>
महतामिन्द्रचन्द्रादीनां वा विभवभूमिषु ॥ २३ ॥</p>
<p>परिभ्रमसि येनेह स देहस्ते क्व संस्थितः ।<br>
गतैर्देहैर्मनोराज्ये या विचित्रा जगत्क्रियाः ॥ २४ ॥</p>
<p>गतैः कल्पनाविलयमनुविलीनैः ॥ २४ ॥</p>
<p>प्रकरोषि महाबाहो ते देहास्ते क्व संस्थिताः ।<br>
विलासिन्यानुरागिण्या येन सङ्कल्पकान्तया ॥ २५ ॥</p>
<p>निर्वृतिं यासि देहेन स देहस्ते क्व संस्थितः ।<br>
एते राम यथा देहा मनसः सदसन्मयाः ॥ २६ ॥</p>
<p>निर्वृतिं सम्भोगसुखं यासीति योग्यतया वर्तमानकालोक्तिः । एवं<br>
भविष्यत्स्वप्नमनोराज्यदेहा अप्युदाहार्याः । तेषु<br>
मिथ्यात्वसाङ्कल्पिकत्वादेर्निश्चितत्वात्प्रस्तुतदेहेऽपि तथात्वं साधयति-एते इति ॥ २६ ॥</p>
<p>तथैव तादृशाचारो देहोऽयं मनसः स्मृतः ।<br>
इदं धनमयं देहो देशोऽयमिति विभ्रमः ॥ २७ ॥</p>
<p>अहन्ताध्यासविषये देहे दर्शितो न्यायो ममताध्यासगोचरे धनादावपि सम<br>
इत्याशयेनाह-इदं धनमिति ॥ २७ ॥</p>
<p>तत्सर्वं चित्तवीर्यस्य सङ्कल्पस्य विजृम्भितम् ।<br>
दीर्घस्वप्नमिमं विद्धि दीर्घं वा चित्तविभ्रमम् ॥ २८ ॥</p>
<p>या तु देहादौ स्वप्नादिवैधर्म्यबुद्धिः सा चिरानुवृत्तिमात्रा न तु<br>
सत्यत्वासाङ्कल्पिकत्वादिप्रयुक्तेत्याशयेनाह-दीर्घेति ॥ २८ ॥</p>
<p>दीर्घं वापि मनोराज्यं संसारं रघुनन्दन ।<br>
प्रबोधमेष्यसि यदा परमात्मेच्छया स्वया ॥ २९ ॥</p>
<p>अत एवास्य तत्त्वज्ञानेन बाध्यत्वमुपपन्नमित्याशयेनाह-प्रबोधमिति ॥ २९ ॥</p>
<p>द्रक्ष्यसि त्वं तदा सम्यगिदमर्कोदये यथा ।<br>
स्वप्नसङ्कल्पजालेन यथान्यैव जगत्स्थितिः ॥ ३० ॥</p>
<p>सम्यक् आत्ममात्रपरिशेषेण द्रक्ष्यसि । यथा अर्कोदये प्रबुद्धः स्वाप्नार्थान्पश्यति<br>
तद्वत् ॥ ३० ॥</p>
<p>तथैवेयं हि सङ्कल्पकलना काचिदेव हि ।<br>
यथा पूर्वं मयोत्पत्तिः प्रोक्ता कमलजन्मनः ॥ ३१ ॥</p>
<p>काचिदनिर्वचनीया मिथ्यैवेत्यर्थः । उक्तेऽर्थे च प्रागुत्पत्तिप्रकरणे विस्तरोक्तं<br>
स्मारयति-यथेति ॥ ३१ ॥</p>
<p>मनसः स्वयमेवान्तःसङ्कल्पकलनोद्भवा ।<br>
विचित्ररचनोपेतं मनस्तत्रात्तविभ्रमम् ॥ ३२ ॥</p>
<p>सङ्कल्पकलनामात्रं तथेदमवभासनम् ।<br>
यथा कल्पित आभासो मनसोऽब्जजतां गतः ॥ ३३ ॥</p>
<p>ऐन्दवोपाख्यानोक्तमपि स्मर्तव्यमित्याह-यथा कल्पित इति ॥ ३३ ॥</p>
<p>देहाद्विचिन्तितो देहः स्थितोऽन्यस्तद्वदेव हि ।<br>
प्राक्प्रवाहचिराभ्यस्तो वासनातिशयेन यः ॥ ३४ ॥</p>
<p>पूर्वदेहादुत्क्रान्तिकाले विचिन्तितो यो देहः ॥ ३४ ॥</p>
<p>तथैव दृश्यते देहस्तथाऽऽकृत्युदयेन सः ।<br>
पौरुषेण प्रयत्नेन सङ्कल्पो ह्यमेव चित् ॥ ३५ ॥</p>
<p>तथाऽऽकृत्युदयेन तादृशसंस्थानसम्पत्त्या । पौरुषेण प्रयत्नेन मनः<br>
प्रत्यङ्मुखीकृत्य स्वात्मदर्शने अयं देहजगदाकारः सङ्कल्पश्चिदेवेत्यन्वयः<br>
॥ ३५ ॥</p>
<p>अन्यथा भाव्यते राम भूयते तदिहान्यथा ।<br>
अयं सोऽयं ममायं च संसार इति भाविते ॥ ३६ ॥</p>
<p>अन्यथा भाव्यते यदीति शेषः । तत्तर्हि अन्यथा भूयते इति भाविते तथैवानुभूयत इति<br>
शेषः ॥ ३६ ॥</p>
<p>सत्यो यो भाव्यते राम भावनादार्ढ्यसम्भवः ।<br>
भावितं तीव्रवेगेन यदेवाशु तदेव हि ॥ ३७ ॥</p>
<p>तदेव हि दृश्यते इति परेणान्वयः ॥ ३७ ॥</p>
<p>सर्वत्र दृश्यते राम कान्तेवात्यन्तवल्लभा ।<br>
अहर्व्यावृत्तिरभ्यस्ता यथा स्वप्नेषु दृश्यते ॥ ३८ ॥</p>
<p>अह्नि व्यवृत्तिर्व्यापृतिर्यथाभ्यस्ता ॥ ३८ ॥</p>
<p>तथायं भावनाभ्यस्तः संसारोऽप्यवलोक्यते ।<br>
यथा स्वप्नावनौ क्षिप्रमहर्यदवभासते ॥ ३९ ॥</p>
<p>क्षिप्रं शीघ्रप्रध्वंसी क्षणादिः अहस्त्रिंशद्धटिकादीर्घोऽवभासते ॥ ३९ ॥</p>
<p>तथेदमल्पकालस्थमपि संलक्ष्यते स्थिरम् ।<br>
व्योमन्येव यथा तापतप्ते सन्दृश्यते सरित् ॥ ४० ॥</p>
<p>स्थिरं शाश्वत्रम् । व्योमनि मरुभूम्याकाशे । सरित् मृगतृष्णानदी ॥ ४० ॥</p>
<p>धराप्यविद्यमानापि सङ्कल्पाद्दृश्यते तथा ।<br>
दृश्यते दृष्टिवैरूप्याद्यथा व्योमनि पिच्छिका ॥ ४१ ॥</p>
<p>धरा भूः । अपिशब्दादन्तरिक्षं त्रिलोकी च । पिच्छिका नर्हमुष्टिः ॥ ४१ ॥</p>
<p>तथैवेयं जगल्लक्ष्मीर्दुर्ज्ञानादवभासते ।<br>
दृश्यते समया दृष्ट्या न यथा व्योम्नि पिच्छिका ॥ ४२ ॥</p>
<p>दुर्ज्ञानाद्भ्रमात् ॥ ४२ ॥</p>
<p>सम्यग्दृष्ट्या जगल्लक्ष्मीस्तथेयं नावभासते ।<br>
भीरुरभ्येति न यथा स्वसङ्कल्पेषु सम्भ्रमम् ॥ ४३ ॥</p>
<p>भीरुरपि स्वसङ्कल्पेषु स्वमनोराज्यकल्पितहस्तिव्याघ्रादिषु । सम्भ्रमं भयम् ॥ ४३ ॥</p>
<p>स्वसङ्कल्पे हि संसारे न तथैते भयं सुधीः ।<br>
स्व एव हि स्वभावोऽयमित्थं सम्प्रति भासते ॥ ४४ ॥</p>
<p>स्वभावः आत्मा । सम्प्रति बहिर्मुखदशायाम् ॥ ४४ ॥</p>
<p>संसारसरणिस्थित्यां कस्मात्कोऽत्र बिभेति किम् ।<br>
स एव किञ्चित्संशोध्यः शुद्ध्या विमलतां गते ॥ ४५ ॥</p>
<p>यद्बिभेति तदपि भयं किम् । न किञ्चित्स्वात्मव्यतिरिक्तमस्तीत्यर्थः । यो बिभेति स एव<br>
किञ्चित्संशोध्यो विवेचनीयः ॥ ४५ ॥</p>
<p>तस्मिन्न दृश्यते राम मोहोऽयं जगतः स्थितः ।<br>
सम्यगालोकमात्रेण स्वभावः शुद्धिमृच्छति ॥ ४६ ॥</p>
<p>अयं भयादिलक्षणो मोहः अद्वये शुद्धात्मनि न दृश्यते । तथा च श्रुतिः##-<br>
। द्वितीयाद्वै भयं भवति इति । केन तर्ह्युपायेनात्मा शुद्ध्यति तमाह-सम्यगिति ।<br>
स्वभाव आत्मा ॥ ४६ ॥</p>
<p>न गृह्णाति मलं भूयस्ताम्रतामिव काञ्चनम् ।<br>
आभासमात्रमेवेदं न सन्नासज्जगत्त्रयम् ॥ ४७ ॥</p>
<p>पुनरशुद्धिप्राप्तिशङ्कां वारयति-नेति । स्वभावतः काञ्चनं भ्रान्त्या<br>
ताम्रतया गृहीतं तापादिना स्वरूपाभिव्यक्तौ पुनस्ताम्रत्वमिवेत्यर्थः । कुतोऽस्य<br>
दर्शनमात्राच्छुद्धिरिति चेद्दृश्यमलस्याभासमात्रत्वादित्याह##-</p>
<p>इत्यन्यकलनात्यागः सम्यगालोकनं विदुः ।<br>
मरणं जीवितं स्वर्गो ज्ञानमज्ञानमेव च ॥ ४८ ॥</p>
<p>इति अस्माद्धेतोः सम्यगालोकनमेवान्यकलनायास्त्यागो निवृत्तिरिति विदुरिति<br>
पूर्वेणान्वयः । सम्यगीक्षणं तर्हि कीदृशं तदाह-मरणमित्यादिना ॥ ४८ ॥</p>
<p>चिदाभासादृते नास्तीत्येकता सम्यगीक्षणम् ।<br>
त्वमहन्तादिसंसार इति मे न दिशो दश ॥ ४९ ॥</p>
<p>चिदाभासाच्चित्प्रकाशादृते विना पृथङ् नास्तीत्येकता चिन्मात्रपरिशेषः फलतः<br>
सम्यगीक्षणमित्यर्थः । त्वन्ता स्वातिरिक्तचेतनता । अहन्ता<br>
स्वदेहमात्रपरिच्छिन्नचेतनता आदिपदात्त्वन्ताहन्ताभिमानविषय आध्यात्मिकः<br>
कार्यकारणकलापः संसारयत्यात्मानं लोकान्तरेषु विषयेषु च भ्रमयतीति संसारो<br>
विषयकलापस्तदाधारा दश दिशश्चेति सर्वं दृश्यजातं मे मत्सम्बन्धिनः<br>
पृथक् न सन्ति किन्तु स्वाभासं स्वप्रकाशात्मस्वरूपमेवास्तीत्यन्वयः ॥ ४९ ॥</p>
<p>सर्वं स्वाभासमेवेति सम्यगालोकनं विदुः ।<br>
सदसन्मयसंसारे यथा भूतार्थदर्शनात् ॥ ५० ॥</p>
<p>सम्यगालोकनफलमाह-सदसन्मयेति । राद्ब्रह्म असती माया तदुभयोपादानके ॥<br>
५० ॥</p>
<p>नास्तमेति न चोदेति सम्यगालोकनान्मनः ।<br>
निर्णीय सर्वभावानामसत्त्वं सत्त्वमेव च ॥ ५१ ॥</p>
<p>असत्त्वं बाधम् । सत्त्वमधिष्ठानसन्मात्रपरिशेषम् ॥ ५१ ॥</p>
<p>निष्कामं शान्तिमभ्येति सम्यगालोकनान्मनः ।<br>
न निन्दति न च स्तौति न हृष्यति न शोचति ॥ ५२ ॥</p>
<p>निष्कामं आप्तकामत्वादकामम् ॥ ५२ ॥</p>
<p>शीतलां सत्यतामेति सम्यगालोकनान्मनः ।<br>
अवश्यमेव मर्तव्यं सर्वैरेव हि बन्धुभिः ॥ ५३ ॥</p>
<p>शीतलामुपशान्ततापत्रयाम् । स्वस्य मुक्तावपि बन्धुजनानां<br>
बन्धानिवृत्तेस्तदीयमरणादिदर्शनजस्तापो दुर्वारस्तत्राह-अवश्यमेवेत्यादिना<br>
॥ ५३ ॥</p>
<p>इति बन्धुवियोगेषु किं वृथा परितप्यसे ।<br>
अवश्यमेव च मया मर्तव्यमिति निश्चयः ॥ ५४ ॥</p>
<p>अज्ञतादशायां स्वमरणाशङ्कातापोऽप्यनेनोपायेन परिहर्तुं शक्य<br>
इत्याशयेनाह-अवश्यमेवेति ॥ ५४ ॥</p>
<p>इत्यात्ममरणप्राप्तौ किं मुधा परितप्यसे ।<br>
अवश्यमेव जातेन किञ्चित्सुविभवादिकम् ॥ ५५ ॥</p>
<p>प्राप्तव्यं पुरुषेणेति हर्षस्यावसरो हि कः ।<br>
सर्वस्यैव हि संसारे नरस्य व्यवहारिणः ॥ ५६ ॥</p>
<p>अर्थायाता भवत्यापच्छोकस्यावसरो हि कः ।<br>
बृंहत्युदेति स्फुरति बुद्बुदौघ इवार्णवे ॥ ५७ ॥</p>
<p>आपत् दारिद्र्यदुर्दशाद्या । अर्थादेव आयाता भवत्येव । बृंहति वर्धते ॥ ५७ ॥</p>
<p>इदं हि जगतां जालं किमत्र परिदेवना ।<br>
सत्सदेव सदैवैतदसदेवासदेव हि ॥ ५८ ॥</p>
<p>असदपि सदैव असदेव न कदाचित्सत्त्वमापन्नमिति मायाविक्रियावैचित्र्यमात्रात्मके<br>
प्रपञ्चे किमन्यदस्ति यत्परिदेव्यते इत्यर्थः । अहं अहङ्कारात्मा नास्मि ॥ ५८ ॥</p>
<p>क्रियावैचित्र्यमात्रे तु किमन्यत्परिदेव्यते ।<br>
नाहमस्मि न चाभूवं भविष्यामि न सोऽधुना ॥ ५९ ॥</p>
<p>देहोऽयं चित्रदोषोत्थः किमन्यत्परिदेव्यते ।<br>
देहाच्चेदन्य एवाहं चिदाभासस्तदङ्ग हे ॥ ६० ॥</p>
<p>चित्रात्कामकर्मवासनाविद्यादोषादुत्थः चिदाभासश्चित्प्रकाशः । अङ्गेति<br>
कोमलामन्त्रणे ॥ ६० ॥</p>
<p>कौ तौ मे सदसद्भावौ यन्निष्ठं परितप्यते ।<br>
इति निश्चयवत्स्वान्तं सम्यग्ज्ञानात्मनो मुनेः ॥ ६१ ॥</p>
<p>ये निष्ठे उदर्कफले निमित्तभूते यस्मिन्परितापे इति क्रियाविशेषणम् ॥ ६१ ॥</p>
<p>नास्तमेति न चोदेति न [न चान्तं इति पाठः ।] शान्तं परितप्यते ।<br>
परतामेव नाशान्तामनुत्तमपदे स्थितः ॥ ६२ ॥</p>
<p>अनुत्तमपदे स्थितो ब्रह्मवित् सर्वभावेषु नाशान्तां बाधपरिशिष्टां परतां<br>
ब्रह्मतामेव आदत्ते स्वीकरोति न प्रतीतिकालिकीं खरताम् । यथा तित्तिरी नीडनिर्माणाय<br>
तृणानां मूलतः खरभागान्परित्यज्य मृद्वीं तृणकोटिमेवादत्ते<br>
तद्वदित्यर्थः ॥ ६२ ॥</p>
<p>आदत्ते तित्तिरी मृद्वीं तृणकोटिमिवामलाम् ।<br>
एतदर्थमसत्येऽस्मिन्नास्था कार्या मनागपि ॥ ६३ ॥</p>
<p>एतदर्थ संसारस्य खरभागपरिहारार्थम् ॥ ६३ ॥</p>
<p>सुरज्ज्वेव बलीवर्दो बध्यते जन्तुरास्थया ।<br>
अतस्त्वया दृढमिदमिति निर्णीय बुद्धितः ॥ ६४ ॥</p>
<p>इदमग्रभूतं ब्रह्म इति उक्तयुक्त्या निर्णीय ॥ ६४ ॥</p>
<p>आस्थारहितया बुद्ध्या विहर्तव्यमिहानघ ।<br>
कर्तव्यमेव कर्तव्यमकर्तव्यमुपेक्ष्यते ॥ ६५ ॥</p>
<p>तर्हि किमास्थां परित्यज्य यथेष्टाचरणं कर्तव्यं नेत्याह-कर्तव्यमेवेति ।<br>
विहितमेवेत्यर्थः ॥ ६५ ॥</p>
<p>आस्थानास्थे परित्यज्य लीलयैव महाधिया ।<br>
आभासमात्रमेवेदं यस्य च प्रतिभासते ॥ ६६ ॥</p>
<p>लीलया अश्रमेण ॥ ६६ ॥</p>
<p>सोऽन्तः शीतलतामेति दिनान्ते भुवनं यथा ।<br>
प्रतिभासं परित्यज्य पदार्थपटलव्रजे ॥ ६७ ॥</p>
<p>दिनान्ते सौरतापोपरमे । सर्वानुगतसन्मात्रदर्शने उपायमाह-प्रतिभासमिति ।<br>
विशेषाकारमित्यर्थः । पदार्थानां पञ्चभूतानां पटलं समूहस्तदात्मके<br>
घटपटादिविषयव्रजे ॥ ६७ ॥</p>
<p>आभासमात्रसामान्यमिदमालोकयानघ ।<br>
आभासमात्रकं राम चित्तामर्शकलङ्कितम् ॥ ६८ ॥</p>
<p>चित्तस्य आमर्शेन विशेषकल्पनेन कलङ्कितमभूदिति शेषः ॥ ६८ ॥</p>
<p>ततस्तदपि सन्त्यज्य निराभासो भवोत्तम ।<br>
चिदाकाशमयो नित्यं सर्वगः सर्ववर्जितः ॥ ६९ ॥</p>
<p>तत्सन्मात्ररूपमाभासमपि सन्त्यज्य स्वात्मव्यतिरेकबुद्ध्या त्यक्त्वा<br>
निराभासस्त्रिपुटीशून्यः । सर्वगः पूर्णः ॥ ६९ ॥</p>
<p>आभासस्य परित्यागे भवस्येकान्तनिर्मलः ।<br>
नाहमस्मि न मे भोगाः सत्या इत्यभिभाविते ॥ ७० ॥</p>
<p>निराभासतासिद्ध्युपायभूतं चिन्तनद्वयमाह-नाहमित्यादिना । अभितो भाविते<br>
चिन्तिते सति ॥ ७० ॥</p>
<p>नेदमाडम्बरं व्यर्थमनर्थायावभासते ।<br>
अहमेव हि वा सर्वं चिदित्येवं विभाविते ॥ ७१ ॥</p>
<p>चिति सर्वबाधचिन्तनं सर्वस्य चिदात्मभावचिन्तनं वेति द्वे चिन्तने ॥ ७१ ॥</p>
<p>नेदमाडम्बरं व्यर्थमनर्थायावभासते ।<br>
दर्शनद्वयमप्येतत्सत्यमत्यन्तसिद्धिदम् ॥ ७२ ॥</p>
<p>यदेकमेतयोर्वेत्सि रम्यं तद्राम संश्रय ।<br>
द्वाभ्यामेवाथ वै ताभ्यां दर्शनाभ्यामिहानघ ॥ ७३ ॥</p>
<p>ऐच्छिकसमुच्चयेऽप्यनयोर्न विरोधः । फलत ऐकरूप्यादित्याशयेनाह##-</p>
<p>विहरन्कुरु कल्याण रागद्वेषपरिक्षयम्।<br>
यत्किञ्चिदुदितं लोके यन्नभस्यथ वा दिवि ॥ ७४ ॥</p>
<p>रागादिदोषक्षयवत्येव चिन्तनद्वयं सफलं नान्यस्मिन्नित्याह-कुर्वित्यादिना ।<br>
रागादिक्षयमेव प्रधानफलैः स्तौति-यत्किञ्चिदिति ॥ ७४ ॥</p>
<p>तत्सर्वं प्राप्यते राम रागद्वेषपरिक्षयात् ।<br>
रागादिहतया बुद्ध्या यादृग्राम विचेष्टितम् ॥ ७५ ॥</p>
<p>तत्तदेव प्रयात्याशु मूढानां विपरीतताम् ।<br>
द्वेषदोषोर्मिरुद्धासु न गुणाश्चित्तवृत्तिषु ॥ ७६ ॥</p>
<p>पदं कुर्वन्ति दग्धासु स्थलीषु हरिणा इव ।<br>
रागो द्वेषश्च सर्पौ द्वौ न विलीनौ मनोबिले ॥ ७७ ॥</p>
<p>पदं स्थितिम् ॥ ७७ ॥</p>
<p>यस्य कल्पतरोस्तस्मात्किं नामाङ्ग न लभ्यते ।<br>
ये हि प्राज्ञाः [प्राज्ञा विनियताः इति पाठः ।] स्वनियता विदग्धाः<br>
शास्त्रशालिनः ॥ ७८ ॥</p>
<p>किं नाम दुःखफलमिति शेषः ॥ ७८ ॥</p>
<p>रागद्वेषमयास्ते वै जम्बुकास्ते धिगस्तु तान् ।<br>
मद्धनं भुक्तमन्येन धनं त्यक्तं मयाऽन्यतः ॥ ७९ ॥</p>
<p>शास्त्रशालिनोऽपि भूत्वेति शेषः । ते जनाः । ते अरण्ये प्रसिद्धा जम्बुकाः । एवार्थे<br>
वैशब्दः । रागद्वेषक्रमं समूलमाह-मद्धनमिति । अन्यतः<br>
अन्यस्मादवश्यग्राह्यन्न् धनं प्रमादात्त्यक्तम् ॥ ७९ ॥</p>
<p>इति संव्यवहारेहाः के रागद्वेषयोः क्रमाः ।<br>
धनानि बन्धवो मित्रं पुनरायान्ति यान्ति च ॥ ८० ॥</p>
<p>इति इत्थं लब्धनष्टधनादिविषये अभिनिवेशात्तद्ग्रहणार्थं<br>
वधबन्धनादिसंव्यवहारेहालक्षणा रागद्वेषयोः क्रमाः के तुच्छा इत्यर्थः ।<br>
कुतस्तुच्छास्तत्राह-धनानीत्यादिना ॥ ८० ॥</p>
<p>किमेतेषु नरः प्राज्ञो रज्यते वा विरज्यते ।<br>
भावाभावभवाभोगा मायेयं पारमेश्वरी ॥ ८१ ॥</p>
<p>प्रियविषयभावेन अप्रियाभावेन च भवस्याभोगो यस्याम् ॥ ८१ ॥</p>
<p>संसाररचना सर्वा संसक्तं पातयत्यलम् ।<br>
न धनं न जनो नात्मा सत्यं राघव वस्तुतः ॥ ८२ ॥</p>
<p>संसक्तं लम्पटम् ॥ ८२ ॥</p>
<p>मिथ्यैव मिथ्यावसितमितीदं परिलक्ष्यते ।<br>
आद्यन्तयोः सर्वमसन्मध्येऽप्यस्थिरमाधिमत् ॥ ८३ ॥</p>
<p>इति वक्ष्यमाणयुक्त्या मिथ्येत्यवसितं मिथ्यैव परिलक्ष्यते । तां युक्तिमाह##-<br>
८३ ॥</p>
<p>क्व बध्नाति रतिं प्राज्ञो ह्यन्यकल्पितखद्रुमे ।<br>
एकेन कल्पिता खे स्त्री भुङ्क्ते तां दूरगोऽपरः ॥ ८४ ॥</p>
<p>तुच्छे संसारे इति बन्धयोग्यत्वे दृष्टान्तमाह-अन्येत्यादिना ॥ ८४ ॥</p>
<p>इतीयमङ्ग संसाररचना तेन मा भ्रम ।<br>
भूताजवं जवीभावमिममाततमाकुलम् ॥ ८५ ॥</p>
<p>गन्धर्वपुरनिर्माणविलासेन समं विदुः ।<br>
स्वप्नसङ्कल्पपुरवदसदेवेदमुत्थितम् ॥ ८६ ॥</p>
<p>विदुः प्राज्ञाः ॥ ८६ ॥</p>
<p>सर्वत्र संस्थमेवेदं सुषुप्तमिव विच्युतम् ।<br>
परिपश्यसि संसारदीर्घस्वप्नपुरद्रुमम् ॥ ८७ ॥</p>
<p>कल्पनायाः सर्वत्र सम्भवादधिष्ठानचित्सद्भावाच्च सर्वत्र संस्थम् । विच्युतं<br>
स्वप्नादिभावापन्नं सुषुप्तमिव ॥ ८७ ॥</p>
<p>अज्ञाननिद्रालुठनस्वभावात्मकमच्युतम् ।<br>
संसारस्वप्नसम्भ्रान्तो भवानयमिह स्थितः ॥ ८८ ॥</p>
<p>अच्युतमजस्रानुस्यूतम् । पूर्वान्वयि । भवान् शुभवांस्त्वं एनां निद्रां<br>
त्यजेत्युत्तरान्वयि ॥ ८८ ॥</p>
<p>तदेनां विततां निद्रां घनाज्ञानमयात्मिकाम् ।<br>
त्यजालक्ष्मीमिवावाप्तनिधानः पुरुषोत्तमः ॥ ८९ ॥</p>
<p>प्रबोधमेहि पश्य स्वमात्मानमुदितं सदा ।<br>
निर्विकल्पं चिदाभासं प्रातः पद्मं रविं यथा ॥ ९० ॥</p>
<p>चिदाभासं चित्प्रकाशम् ॥ ९० ॥</p>
<p>प्रबुध्यस्व प्रबुध्यस्व पुनः पुनरयं मया ।<br>
प्रबोध्यसे महाबाहो पश्यात्मार्कमनामयम् ॥ ९१ ॥</p>
<p>मयैतेनाभिवृष्टेन शीतेन ज्ञानवारिणा ।<br>
सुशब्दशालिना राम ह्यनेनैवासि बोधितः ॥ ९२ ॥</p>
<p>मया मेघस्थानीयेन । सुशब्दपदं श्लेषाद्गर्जनमप्याह ॥ ९२ ॥</p>
<p>बोधमासादय परं प्रबोधोऽद्यैव राघव ।<br>
सत्यमालोकयालीकं त्यक्त्वेमं जागतं भ्रमम् ॥ ९३ ॥</p>
<p>अद्यैव प्रकृष्टो बोधो यस्य तथाविधः सन् सत्यं स्वत्तत्त्वमालोकय ॥ ९३ ॥</p>
<p>न ते जन्म न ते दुःखं न दोषास्ते न ते भ्रमाः ।<br>
सर्वं सङ्कल्पमुत्सृज्य तिष्ठात्मनि सुसंस्थितः ॥ ९४ ॥</p>
<p>परिगलितविकल्पदोषजालस्त्वमसि सुसारसुषुप्तसौम्यदृष्टिः ।<br>
अतिविततमिदं सुशुद्धये त्वं समुपशमात्मनि तिष्ठ हे महात्मन् ॥ ९५ ॥</p>
<p>उपसंहरति-परिगलितेति । सुसारं सुषुप्तमिव सौम्या निर्विक्षेपा दृष्टिर्यस्य<br>
तथाविधस्त्वं इदं नित्यापरोक्षमतिविततं ब्रह्मैवासि अतः सुशुद्धये<br>
समुपशमात्मनि तस्मिन्नेव समाहितस्तिष्ठेत्यर्थः ॥ ९५ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
परमार्थयोगोपदेशो नामाष्टाविंशः सर्गः ॥ २८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
परमार्थयोगोपदेशो नामाष्टाविंशः सर्गः ॥ २८ ॥</p>
<h1 id="०२९">०२९</h1>
<p>एकोनत्रिंशः सर्गः २९</p>
<p>श्रीवाल्मीकिरुवाच ।</p>
<p>इत्याकर्णयति स्वस्थसमचेतसि राघवे ।<br>
विश्रान्ते स्वात्मनि स्वैरं परमानन्दमागते ॥ १ ॥</p>
<p>रामस्य बोधाद्विश्रान्तिः पुनरुक्तार्थविस्तरः ।<br>
कैलासे प्राक् शिवेनेत्थं स्वोपदेशश्च कीर्त्यते ॥ १ ॥</p>
<p>इत्थं सानुग्रहं श्रीवसिष्ठेनोपदेशचमत्कारैः प्रतिवोधितस्य श्रीरामस्य<br>
अन्येषां च श्रोतॄणां तत्त्वसाक्षात्कारोदयेन मुहूर्तार्ध<br>
स्वरूपविश्रान्तिसमाधिना निष्कम्पस्थितिं श्रीवाल्मीकिरुवाच##-</p>
<p>तत्रस्थेषु च सर्वेषु तेषूपशमशालिषु ।<br>
राघवस्यात्मविश्रान्तेः स्थित्यर्थं वचनामृतम् ॥ २ ॥</p>
<p>तत्रस्थेषु स्वात्मनि विश्रान्तेष्विति विभक्तिविपरिणामेन योज्यम् । मुनेर्ववनामृतं<br>
विररामेति परेणान्वयः ॥ २ ॥</p>
<p>विरराम मुनेर्वारि सस्येष्वम्बुधरादिव ।<br>
अथ याते मुहूर्तार्धे राघवे प्रतिबोधिते ॥ ३ ॥</p>
<p>यथा वृष्टितर्पितेषु सस्येषु अम्बुधराद्वारि विरमति तद्वद्बोधिते<br>
समाधेर्व्युत्थापितं अर्थाद्वसिष्ठेनैवेति गम्यते ॥ ३ ॥</p>
<p>पुनराह तमेवार्थं वसिष्ठो वदतां वरः ।</p>
<p>श्रीवसिष्ठ उवाच ।</p>
<p>राम सम्यक्प्रबुद्धोऽसि स्वात्मानमसि लब्धवान् ॥ ४ ॥</p>
<p>पुनस्तमेवार्थं दृढीकारायाहेत्यर्थः ॥ ४ ॥</p>
<p>एवमेवावलम्ब्यार्थं तिष्ठ नेह पदं कृथाः ।<br>
इदं संसारचक्रं हि नाभौ सङ्कल्पमात्रके ॥ ५ ॥</p>
<p>अर्थं परमार्थमात्मतत्त्वम् । इह संसारे पदं स्थितिं मा कृथाः ।<br>
तत्रोपायमाह-इदमिति ॥ ५ ॥</p>
<p>संरोधितायां वहनाद्रघुनन्दन रुद्ध्यते ।<br>
क्षोभितायां मनोनाभ्यामिदं संसारचक्रकम् ॥ ६ ॥</p>
<p>क्षोभितायां रागद्वेषादिना विक्षेपं प्रापितायाम् ॥ ६ ॥</p>
<p>प्रयत्नाद्रोधितमपि प्रवहृत्येव वेगतः ।<br>
परं पौरुषमास्थाय बलं प्रज्ञां च युक्तितः ॥ ७ ॥</p>
<p>पौरुषं अभ्यासवैराग्यदार्ढ्यलक्षणम् ॥ ७ ॥</p>
<p>नाभिं संसारचक्रस्य चित्तमेव निरोधयेत् ।<br>
प्रज्ञासौजन्ययुक्तेन शास्त्रसंवलितेन च ॥ ८ ॥</p>
<p>पौरुषेण न यत्प्राप्तं न तत्क्वचन लभ्यते ।<br>
दैवैकपरतां त्यक्त्वा बालबोधोपकल्पिताम् ॥ ९ ॥</p>
<p>निजं प्रयत्नमाश्रित्य चित्तमादौ निरोधयेत् ।<br>
आविरिञ्चात्प्रवृत्तेन भ्रमेणाज्ञानरूपिणा ॥ १० ॥</p>
<p>असदेव सदाभासमिदमालक्ष्यतेऽनघ ।<br>
अज्ञानभ्रमविस्तारमात्रकाकृतयोऽनघ ॥ ११ ॥</p>
<p>आकृतयः दृश्यजगदाकाराः ॥ ११ ॥</p>
<p>इमे देहा भ्रमन्तीह सर्वधर्मात्समुत्थिताः ।<br>
सङ्कल्पः पुनरस्त्वेव देहस्यार्थे कदाचन ॥ १२ ॥</p>
<p>सर्वे धर्मा विकल्पा यस्मात् । सर्वधर्मा सङ्कल्पस्तस्मात् । धर्मादनिच्केवलात् इत्यनिचो<br>
विषये तदभावश्छान्दसः । अत एव नैतद्देहनाशमात्रेणेष्टसिद्धिर्यतः<br>
पुनर्देहपरम्परोत्पादकः सङ्कल्पोऽस्त्येव । तर्हि सङ्कल्पत्यागे क उपाय इति<br>
चेत्तमाह-देहस्यार्थे इत्यादिना ॥ १२ ॥</p>
<p>सुखदुःखविचारित्वं न कार्यं राम धीमता ।<br>
दुःखम्लानमुखः क्लेदी प्रसन्नात्क्लेदवर्जितात् ॥ १३ ॥</p>
<p>देहसुखदुःखचिन्तापरं नरं चित्रलिखितनरादप्यधमत्वेन निन्दति##-</p>
<p>अपि चित्रनराद्देहनरस्तुच्छतरः स्मृतः ।<br>
आधिव्याधिपरिम्लाने स्वयं क्लेदिनि नाशिनि ॥ १४ ॥</p>
<p>न तथा स्थिरता देहे चित्रपुंसो यथा किल ।<br>
विनाशितो हि चित्रस्थो देहो नश्यति नान्यथा ॥ १५ ॥</p>
<p>किल प्रसिद्धम् । निर्निमित्तनश्वरत्वमप्यस्य चित्रदेहादधिको दोष इत्याह-विनाशित<br>
इति ॥ १५ ॥</p>
<p>अवश्यनाशो मांसात्मा स्वयं देहो विनश्यति ।<br>
क्पालितः सुस्थिरां शोभामादत्ते चित्रमानवः ॥ १६ ॥</p>
<p>स्वयं विनैव निमित्तमित्यर्थः ॥ १६ ॥</p>
<p>देहस्तु पालितोऽप्युच्चैर्नश्यत्येव न वर्धते ।<br>
तेन श्रेष्ठश्चित्रदेहो नायं सङ्कल्पदेहकः ॥ १७ ॥</p>
<p>सङ्कल्पकृतो देहकः ॥ १७ ॥</p>
<p>ये गुणाश्चित्रदेहे हि न ते सङ्कल्पदेहके ।<br>
चित्रदेहादपि जडाद्योऽयं तुच्छतरः किल ॥ १८ ॥</p>
<p>तस्मिन्मांसमये देहे कैवास्था भवतोऽनघ ।<br>
दीर्घसङ्कल्पदेहोऽयं तस्मिन्नास्था महामते ॥ १९ ॥</p>
<p>नास्था युक्तेति शेषः ॥ १९ ॥</p>
<p>स्वप्नसङ्कल्पजाहेहादपि तुच्छतरो ह्ययम् ।<br>
अल्पसङ्कल्पजो दीर्घैः सुखदुःखैर्न गृह्यते ॥ २० ॥</p>
<p>इदानीं स्वात्नमानोरथिकदेहेभ्योऽप्यस्य तुच्छतरतामाह-स्वप्नेत्यादिसार्धेन ॥<br>
२० ॥</p>
<p>दीर्घसङ्कल्पजश्चायं दीर्घदुःखेन दुःखितः ।<br>
देहो हि सङ्कल्पमयो नायमस्ति न वास्ति नः ॥ २१ ॥</p>
<p>अयं स्वयमेव नास्ति । अथवा नः अस्मदीयतया नास्ति । आत्मनोऽसङ्गाद्वयत्वादिति<br>
भावः ॥ २१ ॥</p>
<p>किं व्यर्थमेतदर्थं हि मूढोऽयं क्लेशभाजनम् ।<br>
यथा चित्रमये पुंसि क्षते क्षीणे न तत्क्षतिः ॥ २२ ॥</p>
<p>अतश्चित्रादिदेहक्षतिरिव नास्यापि क्षतिः शोच्येत्याह-यथेति । तस्यात्मनः क्षतिर्न ॥<br>
२२ ॥</p>
<p>तथा सङ्कल्पपुरुषे क्षते क्षीणे न तत्क्षतिः ।<br>
यथा मनोराज्यमये क्षते क्षीणे न तत्क्षतिः ॥ २३ ॥</p>
<p>यथा द्वितीये शशिनि क्षते क्षीणे न तत्क्षतिः ।<br>
यथा स्वप्नसमारम्भे क्षते क्षीणे न तत्क्षतिः ॥ २४ ॥</p>
<p>यथा नद्यातपजले क्षते क्षीणे न तत्क्षतिः ।<br>
सङ्कल्पमात्ररचिते प्रकृत्यैव च नाशिनि ॥ २५ ॥</p>
<p>तथा शरीरयन्त्रेऽस्मिन्क्षते क्षीणे न तत्क्षतिः ।<br>
दीर्घस्वप्नमये ह्यस्मिंश्चित्तसङ्कल्पकल्पिते ॥ २६ ॥</p>
<p>भूषिते दूषिते देहे न हि किञ्चिच्चितः क्षतम् ।<br>
न चिदन्तमुपायाति नात्मा चलति राघव ॥ २७ ॥</p>
<p>कुतो न क्षतं तत्राह-न चिदिति ॥ २७ ॥</p>
<p>न ब्रह्म विकृतिं याति किंवा देहक्षये क्षतम् ।<br>
भ्रमच्चक्रोपरिष्ठो हि पूर्वचक्रोपचक्रवत् ॥ २८ ॥</p>
<p>पूर्वस्य स्वाधिष्ठितचक्रस्य उपमाभूतं परितः समीपस्थं वा<br>
महच्चक्रमुपचक्रं तद्वत् । स्वचक्रवैपरीत्येन भ्रमद्दिक्चक्रं यथा<br>
पश्यतीत्यर्थः ॥ २८ ॥</p>
<p>यथा पश्यति दिक्चक्रं भ्रमदत्यन्तमोहितः ।<br>
अकस्मादेव रूढेन मिथ्याज्ञानेन वल्गता ॥ २९ ॥</p>
<p>तत्रस्थेन तथैवेदं दृश्यते देहचक्रकम् ।<br>
भ्रमितं च भ्रमद्रूपं पतद्रूपं प्रपातितम् ॥ ३० ॥</p>
<p>तत्रस्थेन मिथ्याज्ञानचक्रस्थेन जीवेन ॥ ३० ॥</p>
<p>हतं च हन्यमानं च दृश्यते देहचक्रकम् ।<br>
धीरतामलमालम्ब्य घनभ्रममिमं त्यजेत् ॥ ३१ ॥</p>
<p>देहचक्रकं देहपरम्पराचक्रम् ॥ ३१ ॥</p>
<p>सङ्कल्पेन कृतो देहो मिथ्याज्ञानेन सन्नसन् ।<br>
असत्येन कृतं यस्मान्न तत्सत्यं कदाचन ॥ ३२ ॥</p>
<p>प्रतीतितः सन्नपि परमार्थतः असन् । असत्येनाज्ञानादिना कृतं यस्माद्धेतोः ॥ ३२ ॥</p>
<p>असदभ्युत्थितो देहो रज्ज्वामिव भुजङ्गधीः ।<br>
असत्यामेव सत्यां च करोत्यपि जगत्क्रियाम् ॥ ३३ ॥</p>
<p>जडेन राम क्रियते यन्न तत्कृतमुच्यते ।<br>
कुर्वन्नपि तदा देहो न कर्ता क्वचिदेव हि ॥ ३४ ॥</p>
<p>तत्कृतं नैवोच्यते यदेति शेषः । चेतनवज्जडे अपराधारोपादर्शनादित्यर्थः ॥ ३४ ॥</p>
<p>निरीहो हि जडो देहो नात्मनोऽस्याभिवाञ्छितम् ।<br>
कर्ता न कश्चिदेवातो द्रष्टा केवलमस्य सःइ ॥ ३५ ॥</p>
<p>इच्छातो हि कर्तृत्वं स्यात् सा तु न जडे देह निर्विकारे आत्मनि वा सम्भवतीत्याह##-</p>
<p>यथा दीपो निवातस्थः स्वात्मन्येवावतिष्ठते ।<br>
साक्षिवत्सर्वभावेषु तथा तिष्ठेज्जगत्स्थितौ ॥ ३६ ॥</p>
<p>अकर्त्रात्मनिश्चयफलमाह-यथेति ॥ ३६ ॥</p>
<p>यथा दिवसकर्माणि भास्करः स्वस्थ [स्वस्थः स्वच्छ इति पाठौ ।] एव<br>
सन् ।<br>
करोत्येवमिमां राम कुरु पार्थिवसंस्थितिम् ॥ ३७ ॥</p>
<p>तर्हि कथं राज्यसंस्थितिसिद्धिस्तत्राह-यथेति ॥ ३७ ॥</p>
<p>अस्मिन्नसन्मये देहगृहे शून्ये समुत्थिते ।<br>
सत्तामुपगते मिथ्याबालकल्पितयक्षवत् ॥ ३८ ॥</p>
<p>देहसत्यतादर्शने तु तदभिमानलक्षणाहङ्कारस्यावर्जनात्तद्भृत्यता<br>
स्यादेवेत्याह-अस्मिन्नित्यादिना ॥ ३८ ॥</p>
<p>कुतोऽप्यागत्य निःसारः सर्वसज्जनवर्जितः ।<br>
अहङ्कारः कुवेतालः प्रविष्टश्चित्तनामकः ॥ ३९ ॥</p>
<p>प्रविष्टः स्यादिति शेषः ॥ ३९ ॥</p>
<p>अस्य मा भृत्यतां गच्छ त्वमहङ्कारदुर्मतेः ।<br>
अस्य भृत्यतया राम निरयः प्राप्यते फलम् ॥ ४० ॥</p>
<p>स्वसङ्कल्पविलासेन देहगेहे दुराकृतिः ।<br>
उन्मत्तचित्तवेतालः परिवल्गति लीलया ॥ ४१ ॥</p>
<p>सत्यहङ्कारे अनर्थान्तरमप्याह-स्वसङ्कल्पेत्यादिना ॥ ४१ ॥</p>
<p>शून्यं देहगृहं प्राप्य चित्तयक्षेण तत्कृतम् ।<br>
भीता येन महान्तोऽपि समाधिनियताः स्थिताः ॥ ४२ ॥</p>
<p>चित्तवेतालमुद्वास्य स्वशरीरकमन्दिरात् ।<br>
संसारशून्यनगरे न बिभेति कदाचन ॥ ४३ ॥</p>
<p>चित्तभूताभिभूतेऽस्मिन्ये शरीरगृहे रताः ।<br>
चित्रमद्यापि ते कस्माद्धटिता आत्मवत्स्थिताः ॥ ४४ ॥</p>
<p>देहगृहे रता आसक्तास्ते अनन्तकोटिदेहेषु नष्टेषु अद्यापि देहेन आत्मवत्तादात्म्येन<br>
घटिताः कस्मात्स्थिताः । सदैव तद्घटनदुःखे अनुभूयमानेऽपि तद्विघटने<br>
यत्नं न कुर्वन्ति तच्चित्रमित्यर्थः ॥ ४४ ॥</p>
<p>ग्रस्ते चित्तपिशाचेन देहसद्मनि ये मृताः ।<br>
पिशाचस्येव या बुद्धिर्नापिशाचस्य राघव ॥ ४५ ॥</p>
<p>ये मृतास्तेषामिति शेषः ॥ ४५ ॥</p>
<p>अहङ्कारबृहद्यक्षगृहे दग्धशरीरके ।<br>
विहरन्नास्थया साधो न तु वै तत्किले स्थिरम् ॥ ४६ ॥</p>
<p>सदैव तापत्रयवह्निदग्धे शरीरके आस्थया विहरन् ना पुरुषः पिशाच एवेति<br>
विभक्तिविपरिणामेनानुषज्ज्यते । तत्रास्था कुतो न युक्ता तत्राह-न त्विति ॥ ४६ ॥</p>
<p>अहङ्कारानुचरतां त्यक्त्वा विततया धिया ।<br>
अहङ्कारास्मृतिं प्राप्य स्वात्मैवाश्ववलम्ब्यताम् ॥ ४७ ॥</p>
<p>प्रथममहङ्कारस्यानुचरतां भृत्यतां त्यक्त्वा ततो<br>
योगभूमिकाभ्यासादहङ्कारस्य अस्मृतिं आत्यन्तिकविस्मृतिं प्राप्य ॥ ४७ ॥</p>
<p>अहङ्कारपिशाचेन ग्रस्ता ये निरयैषिणः ।<br>
तेषां मोहमदान्धानां न मित्राणि न बाधवाः ॥ ४८ ॥</p>
<p>न मित्राणीति । अहङ्कारिणां विनयदौर्लभ्यादौद्धत्यावश्यम्भावाच्च न<br>
कश्चित्स्निह्यतीति भावः ॥ ४८ ॥</p>
<p>अहङ्कारोपहतया बुद्ध्या या क्रियते क्रिया ।<br>
विषवल्लया इव फलं तस्याः स्यान्मरणात्मकम् ॥ ४९ ॥</p>
<p>विवेकधैर्यहीनेन स्वाहङ्कारमहोत्सवः ।<br>
मूर्खेणालम्बितो येन नष्टमेवाशु विद्धि तम् ॥ ५० ॥</p>
<p>फलं कलहजनवैरादिरूपमत एव मरणात्मकम् ॥ ४९ ॥ ५० ॥</p>
<p>अहङ्कारपिशाचेन वराका ये वशीकृताः ।<br>
त एते नरकाग्नीनां राघवेन्धनतां गताः ॥ ५१ ॥</p>
<p>तस्य परलोकेऽपि दुःखमेवेत्याह-अहङ्कारेति ॥ ५१ ॥</p>
<p>अहङ्कारोरगो यस्य परिस्फूर्जति कोटरे ।<br>
स्वदेहपादपोऽधीरैरचिरेण निपात्यते ॥ ५२ ॥</p>
<p>यस्य स्वदेहपादपस्य कोटरे हृदि स स्वदेहपादपः । बहुष्वेकवचनं जात्यैक्यात् ।<br>
अधीरैरिति च्छेदः ॥ ५२ ॥</p>
<p>अहङ्कारपिशाचोऽस्मिन्देहे तिष्ठतु यातु वा ।<br>
त्वमेनमालोकय मा मनसा महतां वर ॥ ५३ ॥</p>
<p>मा आलोकय ॥ ५३ ॥</p>
<p>अवधूतो ह्यवज्ञातश्चेतसैव तिरस्कृतः ।<br>
अहङ्कारपिशाचस्ते नेह किञ्चित्करिष्यति ॥ ५४ ॥</p>
<p>अनवलोकनमात्रेण किं स्यात्तत्राह-अवधूत इति ॥ ५४ ॥</p>
<p>देहालये स्फुरत्यस्मिन् राम चित्तपिशाचके ।<br>
अस्यानन्तविलासस्य किमिवागतमात्मनः ॥ ५५ ॥</p>
<p>आत्मनस्तदनुसरणादेवानर्थः । उपेक्षितस्तु स स्थितोऽप्यकिञ्चित्कर इत्याह-देहालये<br>
इति ॥ ५५ ॥</p>
<p>चित्तयक्षाभिभूतानां याः पुंसां विततापदः ।<br>
शक्यन्ते परिसङ्ख्यातुं न ता वर्षशतैरपि ॥ ५६ ॥</p>
<p>चित्तेति प्रकृताहङ्कारस्यैव वृत्त्यन्तरेऽप्यनर्थकारिताख्यानाय निर्देशः ॥ ५६ ॥</p>
<p>हा हा मृतोऽस्मि दग्धोऽस्मीत्येता वै दुःखवृत्तयः ।<br>
अहङ्कारपिशाचस्य शक्तयोऽन्यस्य नानघ ॥ ५७ ॥</p>
<p>सर्वगोऽपि यथाकाशः सम्बन्धो नेह केनचित् ।<br>
सर्वगोऽपि तथैवात्मा नाहङ्कारेण सङ्गतः ॥ ५८ ॥</p>
<p>अहमित्यात्मैवानुभूयत इति नैयायिकादीनां भ्रान्तिं वारयति-सर्वग इति ।<br>
सम्बध्यत इति सम्बन्धः । संश्लिष्ट इत्यर्थः ॥ ५८ ॥</p>
<p>यत्करोति यदादत्ते देहयन्त्रमिदं चलम् ।<br>
वातरज्जुयुतं राम तदहङ्कारचेष्टितम् ॥ ५९ ॥</p>
<p>वातरज्जुः सूत्रात्मा प्राणः ॥ ५९ ॥</p>
<p>वृक्षोत्पत्तौ यथा हेतुरकर्त्रपि किलाम्बरम् ।<br>
आत्मसंस्थस्तथेहात्मा चित्तचेष्टासु कारणम् ॥ ६० ॥</p>
<p>यद्यहङ्कार एव सर्वचेष्टानिमित्तं नात्मा तर्हि केनेषितं पतति प्रेषितं मनः केन<br>
प्राणः प्रथमः प्रति युक्तः । ऊर्ध्वं प्राणः प्रथमः प्रैति युक्तः । ऊर्ध्वं<br>
प्राणमुन्नयत्यपानं प्रत्यगस्यति । मध्ये चामनमासीनं विश्वेदेवा उपासते<br>
इत्यादिश्रुतिविरोधस्तत्राह-वृक्षोत्पत्ताविति । आत्मसंस्थः स्वे महिम्नि प्रतिष्ठितः<br>
कारणं श्रुतिभिरुपचर्यत इत्यर्थः ॥ ६० ॥</p>
<p>आत्मसंस्निधिमात्रेण स्फुरत्यात्तवपुर्मनः ।<br>
दीपसन्निधिमात्रेण कुड्यरूपमिवामलम् ॥ ६१ ॥</p>
<p>उपचारे मन-आदीनां सत्तास्फूर्तिप्रदत्वमेव निमित्तमित्याह-आत्मेति ।<br>
आत्तवपुर्लब्धसत्ताकं कल्पितस्थूलदेहं च ॥ ६१ ॥</p>
<p>अपि विश्लिष्टयो राम नित्यमेवात्मचित्तयोः ।<br>
द्यावापृथिव्योरिव कः सम्बन्धः प्रकटान्धयोः ॥ ६२ ॥</p>
<p>प्रकटान्धयोश्चिज्जडयोः ॥ ६२ ॥</p>
<p>चपलस्पन्दनेराभिरात्मशक्तिभिरावृतम् ।<br>
चित्तमात्मेति मौर्ख्येण दृश्यते रघुनन्दन ॥ ६३ ॥</p>
<p>नन्वसम्बन्धे मन-आदेः सत्तास्फूर्त्यसिद्धिः सम्बन्धे<br>
त्वात्मासङ्गत्वासिद्धिरित्याशङ्क्याह-चपलेति । चपलस्पन्दनानीरयन्ति प्रेरयन्तीति<br>
चपलस्पन्दनेरास्तथाविधाभिरात्मनः प्राणस्य शक्तिभिरावृतं वशीकृतं<br>
चित्तं तादात्म्याध्यासलक्षणेन प्राणस्य शक्तिभिरावृतं वशीकृतं चित्तं<br>
तादात्म्याध्यासलक्षणेन मौर्ख्येणाज्ञानेन दृश्यते न वस्तुवृत्तेनेत्यर्थः ।<br>
नाभिः इति पाठे चित्तविशेषणम् ॥ ६३ ॥</p>
<p>आत्मा प्रकाशरूपो हि नित्यः सर्वगतो विभुः ।<br>
चित्तं शठमहङ्कारं विद्धि हार्दं बृहत्तमः ॥ ६४ ॥</p>
<p>असङ्गत्वोपपादनायविरुद्धत्वमेव प्रपञ्चयति-आत्मेति । शठं वञ्चकम् ॥<br>
६४ ॥</p>
<p>आत्मासि वस्तुतस्त्वं हि सर्वज्ञो न मनो भृशम् ।<br>
दूरे कुरु मनोमोहं किमेतेनाभिसङ्गतः ॥ ६५ ॥</p>
<p>पिशाचोऽपि मनो राम शून्यदेहगृहे स्थितः ।<br>
भावयत्येष दुष्टात्मा मौनमुत्तम संस्पृशन् ॥ ६६ ॥</p>
<p>हे उत्तम मनःपिशाच आत्मानमसंस्पृशन्नपि मौनं तूष्णीमेव<br>
स्वसंस्पृष्टं भावयतीत्यन्वयः ॥ ६६ ॥</p>
<p>भवप्रदमकल्याणं धैर्यसर्वस्वहारिणम् ।<br>
मनःपिशाचमुत्सृज्य योऽसि स त्वं स्थिरो भव ॥ ६७ ॥</p>
<p>चित्तयक्षदृढाक्रान्तं न शास्त्राणि न बान्धवाः ।<br>
शक्नुवन्ति परित्रातुं गुरवो न च मानवम् ॥ ६८ ॥</p>
<p>संशान्तचित्तवेतालं गुरुशास्त्रार्थबान्धवाः ।<br>
शक्नुवन्ति समुद्धर्तुं स्वल्पपङ्कान्मृगं यथा ॥ ६९ ॥</p>
<p>संशान्तेति । शुद्धचित्तमिति यावत् । मृगं मृगसदृशं वत्सम् ॥ ६९ ॥</p>
<p>अस्मिञ्जगच्छून्यपुरे सर्वमेव प्रदूषितम् ।<br>
देहगेहं प्रमत्तेन चित्तयक्षेण वल्गता ॥ ७० ॥</p>
<p>चित्तवेतालवलिता समस्ता देहखण्डजा ।<br>
इयं जगदरण्यानी शून्या कस्य न भीतये ॥ ७१ ॥</p>
<p>देहलक्षणे खण्डे परिच्छिन्नभागे जाता ॥ ७१ ॥</p>
<p>जगन्नगर्यामस्यां तु शान्तचित्तपिशाचकम् ।<br>
देहगेहं कतिपयैः सेव्यते सद्भिरेव यत् ॥ ७२ ॥</p>
<p>समस्तेत्युत्सर्गः । क्वचिदन्यथात्वमपि यतो दृष्टमित्याह-जगदिति । यत् यतः ॥ ७२<br>
॥</p>
<p>इह संश्रूयते या या दिक् सैव रघुनन्दन ।<br>
प्रमत्तमोहवेतालैः पूर्णा देहश्मशानकैः ॥ ७३ ॥</p>
<p>अत एवाज्ञदेहाः श्मशानतुल्या इति निन्दति-इहेति ॥ ७३ ॥</p>
<p>अस्यां जगदरण्यान्यां मुह्यन्तं मुग्धबालवत् ।<br>
स्वयमाराध्य धैर्यांशमात्मनात्मानमुद्धरेत् ॥ ७४ ॥</p>
<p>धैर्यांशमाराध्य दृढमवलम्ब्य ॥ ७४ ॥</p>
<p>जगज्जरदरण्येऽस्मिंश्चरद्भूतमृगव्रजे ।<br>
धृतिं तृणरसै राम मा गच्छ मृगपोतवत् ॥ ७५ ॥</p>
<p>तृणसदृशैरसारैर्विषयरसैर्धृतिं कृतार्थताबुद्धिम् ॥ ७५ ॥</p>
<p>अस्मिन्महीतलारण्ये चरन्ति मृगपोतकाः ।<br>
त्वमज्ञानगजं भुक्त्वा सैंहीं वृत्तिमुपाश्रय ॥ ७६ ॥</p>
<p>मृगपोतकसदृशा अन्ये मूढा विषयतृणानि चरन्ति चेच्चरन्तु नाम ॥ ७६ ॥</p>
<p>अन्ये नरमृगा मुग्धा जम्बूद्वीपे स्वजङ्गले ।<br>
विहरन्ति यथा राम तथा मा विहरानघ ॥ ७७ ॥</p>
<p>अत्यल्पकालशिशिरे कर्दमालेपदायिनि ।<br>
न मङ्क्तव्यं बन्धुरूपे महिषेणेव पल्वले ॥ ७८ ॥</p>
<p>ननु बन्धुजनैः समानशीलतया सदैवावस्थानं सुखं दृष्टं तत्र को<br>
दोषस्तत्राह-अत्यल्पेति । विशेषणान्युभयत्र योज्यानि ॥ ७८ ॥</p>
<p>भोगाभोगा बहिष्कार्या आर्यस्यानुसरेत्पदम् ।<br>
प्रविचर्य महार्थं स्वमेकमात्मानमाश्रयेत् ॥ ७९ ॥</p>
<p>अपवित्रस्य तुच्छस्य दुर्भगस्य दुराकृतेः ।<br>
देहस्यार्थे न मङ्क्तव्यं चिन्ताचण्ण्दी सुदारुणा ॥ ८० ॥</p>
<p>न मङ्क्तव्यमासक्तिकर्दमे इति शेषः । यतस्तन्मग्ना चिन्तालक्षणा चण्डी कोपना<br>
सुदारुणा राक्षसी खादतीत्यर्थः ॥ ८० ॥</p>
<p>अन्येन रचितो देहो यक्षेणान्येन संश्रितः ।<br>
दुःखमन्यस्य भोक्तान्यश्चित्रेयं मौर्ख्यचक्रिका ॥ ८१ ॥</p>
<p>अन्येन कर्मणा । यक्षेणाहङ्कारेण । अन्यस्य मनसः । अन्यो जीवः । मौर्ख्यस्य<br>
चक्रिकापरिवर्तमाना परम्परा चित्रा । आश्चर्यरूपेत्यर्थः ॥ ८१ ॥</p>
<p>यथैकरूपा घनता दृषदोऽस्त्यात्मनस्तथा ।<br>
सत्तामात्रैकसामान्यादितरस्याप्यसम्भवात् ॥ ८२ ॥</p>
<p>सदेकघनत्वादपि नात्मनि दुःखतद्भोगभोक्तृशरीरादिरूपान्तरावकाश<br>
इत्याशयेनाह-यथेत्यादित्रिभिः । इतरस्य सद्रूपेतररूपस्य सदितरत्वस्यैव<br>
असदलीकादिपदैः प्रसिद्धेरिति भावः ॥ ८२ ॥</p>
<p>यथोपलस्य घनता मानसादि तथात्मनः ।<br>
सत्तामात्रादभिन्नत्वादभावादस्य संस्थितेः ॥ ८३ ॥</p>
<p>यथा उपलस्य घनता काठिन्यं नोपलात्पृथक्सती तथा मानसं<br>
समष्टिव्यष्टिमनः समूहः । आदिपदात्तत्तत्कार्यस्थूलप्रपञ्चश्च । तत्कुतः ।<br>
सत्तामात्रस्वभावादभिन्नत्वात्पृथक् अस्य मानसादेः संस्थितेरभावादित्यर्थः ॥<br>
८३ ॥</p>
<p>यथोपलस्योपलता घटस्य घटता यथा ।<br>
सत्तामात्रादभिन्नैव मानसादि तथात्मनः ॥ ८४ ॥</p>
<p>अयं च न्यायः प्रत्येकं घटतन्मानसवृत्त्यादिष्वपि योज्य इति सदद्वैतमेव<br>
प्रसिद्धमित्याह-यथेति ॥ ८४ ॥</p>
<p>अत्रेमामपरां दृष्टिं महामोहविनाशिनीम् ।<br>
शृणु या कथिता पूर्वं मम कैलासकन्दरे ॥ ८५ ॥</p>
<p>अत्रास्मिन्नर्थे इमां वक्ष्यमाणमानसशिवपूजालक्षणां दृष्टिं शृणु ॥ ८५ ॥</p>
<p>संसारदुःखशान्त्यर्थं देवेनार्धेन्दुमौलिना ।<br>
अस्तीन्दुकरसम्भारभासुरः पारगो दिवः ॥ ८६ ॥</p>
<p>तत्रादौ कैलासवर्णनमुखेन कथां प्रस्तौति-अस्तीत्यादिना । इन्दुकराणां<br>
सम्भारः सङ्घात इव भासुरः ॥ ८६ ॥</p>
<p>कैलासो नाम शैलेन्द्रो गौरीरमणमन्दिरम् ।<br>
तत्रास्ते भगवान्देवो हरश्चन्द्रकलाधरः ॥ ८७ ॥</p>
<p>तं पूजयन्महादेवं तस्मिन्नेव गिरौ पुरा ।<br>
कदाचिदवसं गङ्गातटे विरचिताश्रमः ॥ ८८ ॥</p>
<p>तपोर्थं तापसाचारे चिराय रचितस्थितिः ।<br>
सिद्धसङ्घातवलितः कृतशास्त्रार्थसङ्ग्रहः ॥ ८९ ॥</p>
<p>तापसैराचर्यत इति तापसाचारः कृच्छ्रचान्द्रायणादिस्तस्मिन्नियता स्थितिर्यस्य<br>
तथाविधः सन् ॥ ८९ ॥</p>
<p>पुष्पार्थं स्यूतपुटिकः पुस्तकव्यूहसङ्ग्रही ।<br>
एवङ्गुणविशिष्टस्य कैलासवनकुञ्जके ॥ ९० ॥</p>
<p>तपः प्रचरतो राम मम कालोऽत्यवर्तत ।<br>
अथैकदा कदाचित्तु बहुलस्याष्टमे दिने ॥ ९१ ॥</p>
<p>बहुलस्य श्रावणकृष्णपक्षस्याष्टमे दिने । रात्रेरग्रे मुखे प्रदोषे<br>
पूजाजपध्यानादिना क्षयमागते सति ॥ ९१ ॥</p>
<p>गते श्रावणपक्षस्य रात्र्यग्रे क्षयमागते ।<br>
दिक्षु संशान्तरूपासु काष्ठमौनस्थितास्विव ॥ ९२ ॥</p>
<p>प्राणिसञ्चाराद्युपरमात्संशान्तरूपासु दिक्षु करादिचेष्टयाप्यर्थानिवेदनं<br>
काष्ठमौनव्रतं तत्र स्थितास्विव ॥ ९२ ॥</p>
<p>खड्गच्छेद्यान्धकारेषु कुञ्जेषु गहनेषु च ।<br>
एतस्मिन्नन्तरे तत्र यामार्धे प्रथमे गते ॥ ९३ ॥</p>
<p>गहनेषु वनेषु ॥ ९३ ॥</p>
<p>समाधिं तनुतां नीत्वा स्थितोहं बाह्यमग्नदृक् ।<br>
अपश्यं कानने तेजो झटित्येव समुत्थितम् ॥ ९४ ॥</p>
<p>तनुतां ईषद्बहिःप्रवणतामिति यावत् ॥ ९४ ॥</p>
<p>शुभ्राभ्रशतसङ्काशं चन्द्रबिम्बगणोपमम् ।<br>
प्रकटीकृतदिक्कुञ्जं तदालोक्य मया स्मयात् ॥ ९५ ॥</p>
<p>स्मयात् विस्मयात् ॥ ९५ ॥</p>
<p>अन्तःप्रकाशशालिन्या बहिर्दृष्ट्यावलोकितम् [बुद्धिदृष्ट्या इति पाठः ।<br>
] ।<br>
यावत्पश्यामि तं सानुं प्राप्तश्चन्द्रकलाधरः ॥ ९६ ॥</p>
<p>बहिर्दृष्ट्या अवलोकितमन्तर्विचारितमित्यर्थः । विचार्य च यावत्तं पुरस्थन्न् सानुं<br>
प्रस्थदेशं पश्यामि तावत्तत्र प्राप्त इत्यर्थः ॥ ९६ ॥</p>
<p>गौरीकरार्पितकरो नन्दिप्रोत्सारिताग्रगः ।<br>
शिष्यान्सम्बोध्य तत्रस्थान्गृहीत्वार्घ्यं सुसंयतः ॥ ९७ ॥</p>
<p>सुसंयतः सावधानः ॥ ९७ ॥</p>
<p>अगमं सुमनास्तस्य दृष्टिपूतमहं पुरः ।<br>
तत्र पुष्पाञ्जलिं दत्त्वा दूरादेव त्रिलोचनः ॥ ९८ ॥</p>
<p>सुमनाः सन्तुष्टमनाः । पुरः पुरोदेशम् ॥ ९८ ॥</p>
<p>दत्तार्घ्येण मया देवः सम्प्रणम्याभिवन्दितः ।<br>
ततश्चन्द्रप्रभासख्या ऋज्व्या शीतलया तया ॥ ९९ ॥</p>
<p>सम्यक् साष्टाङ्गं प्रणम्याभिवन्दितः स्तुतः । स्वभाग्यमहोदयं<br>
स्वस्मिंस्तदनुग्रहदृष्टिपातं वर्णयति-तत इति । तया<br>
स्वानुभूतालौकिकनिरतिशयानन्दाविर्भावचमत्कारकारिण्या ॥ ९९ ॥</p>
<p>दृशा सर्वार्तिहारिण्या चिरमस्म्यास्पदीकृतः ।<br>
पुष्पसानूपविष्टाय तस्मै त्रैलोक्यसाक्षिणे ॥ १०० ॥</p>
<p>अर्घ्यं पुष्पं तथा पाद्यमभ्युपेत्यार्पितं मया ।<br>
मन्दारपुष्पाञ्जलयो विकीर्णा बहवः पुरः ॥ १०१ ॥</p>
<p>अभ्युपेत्य अभिमुखं समीपे गत्वा ॥ १०१ ॥</p>
<p>नानाविधिर्नमस्कारैः स्तोत्रैश्चाभ्यर्चितः शिवः ।<br>
ततो भगवती गौरी तादृश्यैव सपर्यया ॥ १०२ ॥</p>
<p>तादृश्या शिवपूजासदृश्या सपर्यया पूजया ॥ १०२ ॥</p>
<p>सम्पूजिता सखीयुक्ता गणमण्डलिका तथा ।<br>
पूजान्ते पूर्णशीतांशुरश्मिशीतलया गिरा ॥ १०३ ॥</p>
<p>तदाज्ञया तत्र सानावुपविष्टं भाम् ॥ १०३ ॥</p>
<p>तत्रोपविष्टं प्रोवाच मामर्धेन्दुकलाधरः ।<br>
ब्रह्मन्प्रशमशालिन्यः प्राप्तविश्रान्तयः पदे ॥ १०४ ॥</p>
<p>तत्र कुशलप्रश्ने कर्तव्ये सर्वकौशल्यपरमकाष्ठां परमात्मनि<br>
चित्तविश्रान्तिमेव भगवान्प्रथममनुजिघृक्षया पृच्छति-ब्रह्मन्निति ॥ १०४ ॥</p>
<p>कच्चित्कल्याणकारिण्यः संविदस्ते स्थिताः परे ।<br>
कच्चित्तपस्ते निर्विघ्नं कल्याणमनुवर्तते ॥ १०५ ॥</p>
<p>संविदश्चित्तवृत्तयः । परे परमात्मवस्तुनि ॥ १०५ ॥</p>
<p>कच्चित्प्राप्यमनुप्राप्तं कच्चिच्छाम्यन्ति भीतयः ।<br>
एवंवादिनि देवेशे सर्वलोकैककारिणि ॥ १०६ ॥</p>
<p>गिरानुनयशालिन्या मयोक्तं रघुनन्दन ।<br>
त्र्यक्षानुस्मृतिकल्याणवतामिह महेश्वर ॥ १०७ ॥</p>
<p>अनुनयो विनयस्तच्छालिन्या ॥ १०७ ॥</p>
<p>न किञ्चिदपि दुष्प्रापं न च काश्चन भीतयः ।<br>
त्वदनुस्मरणानन्दपरिघूर्णितचेतसाम् ॥ १०८ ॥</p>
<p>न ते सन्ति जगत्कोशे प्रणमन्ति न ये पुनः ।<br>
ते देशास्ते जनपदास्ता दिशस्ते च पर्वताः ॥ १०९ ॥</p>
<p>जगत्कोशे ते प्राणिनो न सन्ति ये न प्रणमन्ति । सर्वेऽपि प्रणमन्त्येवेत्यर्थः । ते देशाः<br>
प्रशस्ततमा इत्यर्थः । अपशवो वा अन्ये गोअश्रेभ्यः पशवो गोअश्वाः<br>
इतिवत्प्राशस्त्यलाभः ॥ १०९ ॥</p>
<p>त्वदनुस्मरणैकान्तधियो यत्र स्थिता जनाः ।<br>
फलं भूतस्य पुण्यस्य वर्तमानस्य सेचनम् ॥ ११० ॥</p>
<p>भूतस्य प्राक्सञ्चितस्य पुण्यस्य वृक्षस्थानीयस्य फलं तनोति अनन्तकोटिगुणतया<br>
विस्तारयति । वर्तमानस्यैतद्देहारभ्यस्य सेचनममृतसेकेनेवाभिवर्धनं तनोति ॥<br>
११० ॥</p>
<p>तनोति चैष्यतो बीजं त्वदनुस्मरणं प्रभो ।<br>
ज्ञानामृतैककलशो धृतिज्योत्स्नानिशाकरः ॥ १११ ॥</p>
<p>एष्यतः करिष्यमाणस्य वृद्ध्यर्थं बीजं तनोति ॥ १११ ॥</p>
<p>अपवर्गपुरद्वारं त्वदनुस्मरणं प्रभो ।<br>
त्वदनुस्मरणोदारचिन्तामणिमता मया ॥ ११२ ॥</p>
<p>सर्वासामापदां मूर्ध्नि दत्तं भूतपते पदम् ।<br>
इत्युक्त्वा सुप्रसन्नं तं भगवन्तं महेश्वरम् ॥ ११३ ॥</p>
<p>सर्वासां वर्तमानानामेष्यन्तीनां च ॥ ११३ ॥</p>
<p>अवोचं प्रणतो भूत्वा यद्राम तदिदं शृणु ।<br>
भगवंस्त्वत्प्रसादेन पूर्णा मे सकला दिशः ॥ ११४ ॥</p>
<p>पूर्णा इष्टार्थैरिति शेषः ॥ ११४ ॥</p>
<p>किन्तु पृच्छामि देवेश सन्देहे तत्र निर्णयम् ।<br>
ब्रूहि प्रसन्नया बुद्ध्या त्यक्तोद्वेगमनामयम् ॥ ११५ ॥</p>
<p>त्यक्ता उद्वेगाश्चित्तक्षोभहेतवो यस्मिंस्तथाविधं देवार्चनविधानं ब्रूहीति<br>
परेणान्वयः ॥ ११५ ॥</p>
<p>सर्वपापक्षयकरं सर्वकल्याणवर्धनम् ।<br>
देवार्चनविधानं तत्कीदृशं भवति प्रभो ॥ ११६ ॥</p>
<p>ईश्वर उवाच ।</p>
<p>शृणु ब्रह्मविदां श्रेष्ठ देवार्चनमनुत्तमम् ।<br>
वदामि मुच्यते येन कृतेन सकृदेव हि ॥ ११७ ॥</p>
<p>पूर्णा मे सकला दिश इत्युक्त्या वसिष्ठस्य<br>
विषयभोगाभिलाक्षशून्यताद्योतनात्सर्वपापक्षयकरं सर्वकल्याणवर्धनमिति<br>
विशेषणाभ्यां च<br>
सर्वानर्थनिवृत्त्युपलक्षितनिरतिशयानन्दरूपमोक्षसाधनविषय एवायं प्रश्न<br>
इति निश्चितवान्सर्वज्ञः परमकारुणिक ईश्वरः सर्वभावेन प्रपन्नाय वसिष्ठाय<br>
परमपुरुषार्थसाधनं तत्त्वज्ञानमेव<br>
सर्वदेवार्चनपरमरहस्यभूतमुपदेष्टुकामः प्रतिजानीते-शृण्विति ॥ ११७ ॥</p>
<p>कच्चिद्वेत्सि महाबाहो देवः कः स्यादिति द्विज ।<br>
न देवः पुण्डरीकाक्षो न च देवस्त्रिलोचनः ॥ ११८ ॥</p>
<p>तत्र वक्ष्यमाणदेवार्चनानुरूपमलौकिकदेवस्वरूपमुपदेष्टुं शिष्यस्य<br>
तद्बुभुत्सां जनयन्पृच्छति-कच्चिदिति । महाबाहो<br>
निरन्तरदेवार्चनसफलीकृतबाहो इति बाहुसापेक्षबाह्यपूजामात्रशूरताद्योतनाय<br>
सम्बोधनम् । ननु प्रसिद्धा एव पुण्डरीक्षाक्षत्रिलोचनादयो देवाः किमेतावत्यपि<br>
विषये भगवान्मामनभिज्ञं सम्भावयतीति मन्यमानस्य वसिष्ठस्य<br>
परिच्छिन्नेषु श्रद्धाजाड्यं प्रथममपनेतुमाह-न देव इत्यादिना ॥ ११८ ॥</p>
<p>न देवः कमलोद्भूतो न देवस्त्रिदशेश्वरः ।<br>
न देवः पवनो नार्को नानलो न निशाकरः ॥ ११९ ॥</p>
<p>कमलोद्भूतो ब्रह्मा । त्रिदशेश्वर इन्द्रः । निशाकरग्रहणं<br>
तत्कलाधीनशरीरकत्रयस्त्रिंशत्कोटिदेवदेहोपलक्षणम् ॥ ११९ ॥</p>
<p>न ब्राह्मणो नाऽवनिपो नाहं न त्वं द्विजोत्तम ।<br>
न देवो देहरूपो हि न देवश्चित्तरूपधृक् ॥ १२० ॥</p>
<p>पुनर्नाहं न त्वमिति निषेधो रुद्रवसिष्ठयोस्तत् यद्रोदयन्ति तस्माद्रुद्राः । यदहं<br>
वसिष्ठोऽस्मि तत्त्वं वसिष्ठोऽसि इत्यादिश्रुतिषु मुख्यसमष्टिप्राणताप्रसिद्धेः कतम<br>
एको देव इति प्राणः इति प्राणस्यैव सर्वदेवात्मकत्वश्रुतेश्च प्राणभावेन<br>
प्राप्तदेवतात्वनिवारणार्थम् । एवं नैनद्देवा आप्नुवन्पूर्वमर्शत् इत्यादिश्रुतिषु<br>
आध्यात्मिकेषु चक्षुरादिषु देवशब्ददर्शनात् । त्वचे स्वाहा लोमभ्यः स्वाहा<br>
इत्यादिमन्त्रलिङ्गाच्च देहाद्याध्यात्मिकभावानामपि प्रसक्तं देवतात्वं<br>
वारयति-देहरूप इति ॥ १२० ॥</p>
<p>न देवः कमलारूपी नापि देवो भवेन्मतिः ।<br>
अकृत्रिममनाद्यन्तं देवनं देव उच्यते ॥ १२१ ॥</p>
<p>आध्यात्मिकप्रस्तावात्कमलात्र देहादिशोभा । मतिग्रहणं<br>
सर्वाध्यात्मिकभावोपलक्षणार्थम् । तत्तुल्यन्यायादाधिभौतिकेष्वपि<br>
सर्वभावेष्वदेवत्वमुक्तं बोध्यम् । कस्तर्हि देवस्तमाह-अकृत्रिममिति ।<br>
डुकृञो ड्वितः क्त्रिः क्रेर्मम्रित्यम् इति मप् । कृत्रिमं क्रियासाध्यं तद्विलक्षणं<br>
परमार्थदेवनं निरतिशयप्रमोदश्चित्प्रकाशो देव इत्यर्थः ।<br>
पुण्डरीकाक्षादिमत्यन्ता हि चित्प्रकाशाधीनसत्तास्फूर्तिकत्वात्तस्मिन्नध्यस्तास्तेषां<br>
चित्प्रकाशात्पृथक्करणे स्वरूपसिद्धिरेव दुर्लभा दूरे देवत्वमिति तेष्वपि<br>
सत्ताप्रकाश एवानावृतः स्फुरन्सर्वत्रैको देवस्तदभिव्यक्त्यतिशयादेव<br>
पुण्डरीकाक्षादयोऽपि अभिभूतजाड्यत्वाद्वह्निशब्देन ज्वलदङ्गारा इव देवा उच्यन्त<br>
इति न श्रुतिस्मृत्यादिवादविरोधोऽपीति भावः ॥ १२१ ॥</p>
<p>आकारादिपरिच्छिन्ने मिते वस्तुनि तत्कुतः ।<br>
अकृत्रिममनाद्यन्तं देवनं चिच्छिवं विदुः ॥ १२२ ॥</p>
<p>आकारादिना देशतो वस्तुतश्च परिच्छिन्ने मिते कालतः परिच्छिन्ने तत् देवनं कुतः ।<br>
अयं भावः । देवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिष्विति<br>
दशस्वर्थेषु प्रसिद्धाद्दीव्यतेः पचाद्यचि देवशब्दव्युत्पादनात्सङ्कोचे<br>
मानाभावान्मायिकनिरङ्कुशैश्वर्यस्वच्छन्दक्रीडाविजिगीषाव्यवहार##-<br>
द्युतिमोदावेव मुख्यावर्थौ तौ च नित्यनिरतिशयानन्दस्वप्रकाशे ब्रह्मण्येव<br>
सम्भवतो न परिच्छिन्नेषु जडेष्विति । अतः अकृत्रिमं चिच्छिवमेव देवं तत्त्वतो<br>
विदुरित्यर्थः ॥ १२२ ॥</p>
<p>तदेव देवशब्देन कथ्यते तत्प्रपूजयेत् ।<br>
तदेवास्ति यतः सर्वं सत्तासत्तात्मरूपधृक् ॥ १२३ ॥</p>
<p>यतः सर्वं जगज्जीवतत्संसाररूपं तत्सत्तयैव सत्तात्मरूपधृक् न स्वत इति<br>
तदेवास्ति नान्यदित्यर्थः ॥ १२३ ॥</p>
<p>अज्ञातशिवतत्त्वानामाकाराद्यर्चनं कृतम् ।<br>
योजनाध्वन्यशक्तस्य क्रोशाध्वा परिकल्प्यते ॥ १२४ ॥</p>
<p>तर्हि किं पुण्डरीकाक्षाद्याकारार्चनविधिर्व्यर्थ एव नेत्याह-अज्ञातेति कृतं<br>
विहितम् ॥ १२४ ॥</p>
<p>इयत्तादिपरिच्छिन्नं रुद्रादेः प्राप्यते फलम् ।<br>
अकृत्रिममनाद्यन्तं फलमानन्द आत्मनः ॥ १२५ ॥</p>
<p>आत्मनस्तत्त्वतः साक्षात्कारान्तपूजनेन प्रसन्नादित्यर्थः ॥ १२५ ॥</p>
<p>अकृत्रिमफलं त्यक्त्वा यः कृत्रिमफलं व्रजेत् ।<br>
त्यक्त्वा स मन्दारवनं कारञ्जं याति काननम् ॥ १२६ ॥</p>
<p>कृत्रिमकामभोगानात्मपूजनात्सिद्ध्यन्तीति तदर्थं कृत्रिमपूजैव कार्या<br>
तत्राह-अकृत्रिमेति ॥ १२६ ॥</p>
<p>बोधः साम्यं शम इति पुष्पाण्यग्राणि तत्र च ।<br>
शिवं चिन्मात्रममलं पूज्यं पूज्यविदो विदुः ॥ १२७ ॥</p>
<p>अकृत्रिमपूजने तर्हि का सामग्री तामाह-बोध इति । साम्यं सर्वत्रात्मौपम्येन<br>
दर्शनम् ॥ १२७ ॥</p>
<p>शमबोधादिभिः पुष्पैर्देव आत्मा यदर्च्यते ।<br>
तत्तु देवार्चनं विद्धि नाकारार्चनमर्चनम् ॥ १२८ ॥</p>
<p>आत्मसंवित्तिरूपं तु त्यक्त्वा देवार्चनं जनाः ।<br>
कृत्रिमार्चासु ये सक्ताश्चिरं क्लेशं भजन्ति ते ॥ १२९ ॥</p>
<p>ज्ञातज्ञेया हि ये सन्तो बालक्रीडोपमं च ते ।<br>
आत्मध्यानादृते ब्रह्मन्कुर्वन्तो देवपूजनम् ॥ १३० ॥</p>
<p>ज्ञातज्ञेया ये कदाचिदात्मध्यानादुत्थिताः सन्तः साकारदेवपूजनं<br>
कुर्वन्तश्चेद्दृश्यन्ते तत्ते बालक्रीडोपमं कुर्वन्ति न कृत्रिमभोगाशयेत्यर्थः ॥<br>
१३० ॥</p>
<p>आत्मैव देवो भगवाञ्छिवः परमकारणम् ।<br>
ज्ञानार्चनेनाविरतं पूजनीयः स सर्वदा ॥ १३१ ॥</p>
<p>त्वमेतच्चेतनाकाशमात्मानं जीवमव्ययम् ।<br>
स्वभावं विद्धि न त्वन्यः पूज्यः पूजात्मपूजनम् ॥ १३२ ॥</p>
<p>त्वं जीवं स्वभावकृत्रिमं अव्ययं चेतनाकाशं चिदाकाशं ब्रह्म विद्धि न<br>
त्वन्यः अनात्मा पूज्यः । यतो ज्ञानलक्षणमात्मपूजनमेव मुख्यपूजा<br>
नान्येत्यर्थः । यथाहुः देहो देवालयः प्रोक्तो जीवो देवः सदाशिवः ।<br>
त्यजेदज्ञाननिर्माल्यं सोहम्भावेन पूजयेत् ॥ इति ॥ १३२ ॥</p>
<p>श्रीवसिष्ठ उवाच ।</p>
<p>चेतनाकाशमात्रात्म यथा जगदिदं प्रभो ।<br>
यथा तच्चेतनस्यैव जीवादित्वं तदुच्यताम् ॥ १३३ ॥</p>
<p>तदेवास्ति यतः सर्वं सत्तासत्तात्मरूपधृक् । इति ब्रह्मण एव<br>
जगज्जीवतत्संसरणसत्तात्मनावस्थानमुक्तं तत्रोपपत्तिं जिज्ञासुर्वसिष्ठः<br>
पृच्छति-चेतनेति ॥ १३३ ॥</p>
<p>ईश्वर उवाच ।</p>
<p>चिद्व्योमेइव किलास्तीह पारावारविवर्जितम् ।<br>
सर्वत्रासम्भवच्चेत्यं यत्कल्पान्तेऽवशिष्यते ॥ १३४ ॥</p>
<p>तत्र चित्सत्तायाश्चेत्यानधीनत्वं तावत्सर्वचेत्यप्रलयेऽप्यनपायात्प्रसिद्धमिति<br>
तदधीनभानस्य चेत्यस्य भानान्तरमिव न सत्तान्तरमपि युक्तमित्युपापत्तिमाह##-<br>
सर्गकालेऽपि असम्भवच्चेत्यं<br>
पारादिपरिच्छेदशून्यत्वात्प्रलयकालवदित्यनुमानलक्षणात्रोपपत्तिर्दर्शिता बोध्या<br>
॥ १३४ ॥</p>
<p>यद्यत्स्वयं प्रकचति तस्य स्वकचनस्य तु ।<br>
स्वयं यत्स्पन्दितं नाम तेनेदं जगदित्यलम् ॥ १३५ ॥</p>
<p>कथं तर्हि जगद्रूपप्रतिभासस्तत्राह-यद्यदिति । तस्यापरिच्छिन्नत्वादेव<br>
मायावरणान्तः [मायावरणासम्भवादिति पाठः ।]<br>
असम्मानान्मायिकवासनादिमार्गेण यत्स्पन्दितं स्पन्दनमिव प्रसिद्धं तेनेदं<br>
जगदिति अलं भाति । तथाहि-यद्यत्सूर्यचन्द्रप्रदीपेन्द्रियमन-आदि स्वयं<br>
प्रकचति बहलीभूतप्रकाशं भवति तस्य स्वकचनस्य स्वबिम्बे असम्मानात्स्वयं<br>
यद्बिम्बाद्बहिः प्रभाकारेण स्पन्दितं स्पन्दनं नाम प्रसिद्धं तदेव<br>
नीलपीतादितद्विषयरूपं जगदित्यलमत्यन्तं प्रसिद्धमित्यर्थः ॥ १३५ ॥</p>
<p>इत्येवं स्वप्नपुरवज्जगद्भाति चिदात्मकम् ।<br>
एवं चिद्व्योममात्रात्म जगदच्छं न भित्तिमत् ॥ १३६ ॥</p>
<p>इति उक्तरीत्या एवं विचित्ररूपं जगच्चिदात्मकमेव सत्स्वप्नपुरवच्चिदिव भाति भ्रान्त्या<br>
। एवं मदुक्तरीत्या परमार्थतो विमृष्टं तु जगन्न भित्तिमत् अमूर्तमच्छं<br>
चिद्व्योममात्रामैवेत्यर्थः ॥ १३६ ॥</p>
<p>अत्यन्तासम्भवाच्चेत्यं दृश्यं चिद्व्योममात्रकम् ।<br>
चित्त्वात्कचति सर्गादौ यत्तज्जगदिति स्मृतम् ॥ १३७ ॥</p>
<p>तर्हि किं चिदेव चेत्याकारेण परिणतं स्वं पश्यति नेत्याह-अत्यन्तेति ।<br>
अपरिणामित्वादद्वयत्वाच्चात्यन्तासम्भवाचेत्यमप्यावृतचित्स्वभावाद्यदन्यथा<br>
कचति प्रथते तदेव दृश्यं जगदित्यर्थः ॥ १३७ ॥</p>
<p>तस्मात्स्वप्नपुराकारं यदिदं भासते जगत् ।<br>
तत्र चिद्व्योममात्रात्मन्यन्यता नाम का कुतः ॥ १३८ ॥</p>
<p>चिन्मात्रमेव गिरयश्चिन्मात्रं जगदम्बरम् ।<br>
चिन्मात्रमात्मा जीवश्च चिन्मात्रं भूतसन्ततिः ॥ १३९ ॥</p>
<p>अत एवारोपितरूपबाधेन चिन्मात्रस्वरूपं द्रष्टव्यमित्याह##-</p>
<p>चिद्व्योममात्रादितरत्सर्गादौ सर्ववेदने ।<br>
भिन्नस्वर्गे पुरे वापि किं सम्भवति कथ्यताम् ॥ १४० ॥</p>
<p>स्वर्गे ऊर्ध्वलोकेषु पुरे स्वनगरे वा अपिशब्दात्पातालेषु वा चिद्भिन्नं किं सम्भवति<br>
तत्कथ्यतां निरूपणकुशलैः । अचितः स्वतःसत्तास्फूर्तिसत्त्वे<br>
अचित्त्वव्याघातात्तदभावे अलीकत्वादलीकस्य चित्तास्फूर्तिसत्त्वे अचित्त्वव्याघातात्तदभावे<br>
अलीकत्वादलीकस्य<br>
चिताप्युज्जीवनादर्शनाच्चितोऽसङ्गत्वेनाचित्सम्बन्धाद्ययोगात्साधकान्तरस्य<br>
चाप्रसिद्धेरिति भावः ॥ १४० ॥</p>
<p>आकाशं परमाकाशं ब्रह्माकाशं जगच्चितिः ।<br>
इति पर्यायनामानि तत्र पादपवृक्षवत् ॥ १४१ ॥</p>
<p>ननु यजति ददाति जुहोति इत्यादिशब्दान्तरात्मकर्मभेद इव चित् आकाशं<br>
जगदित्यादिनामान्तराद्भेदोऽस्त्विति चेत्तत्राह-आकाशमिति ।<br>
भूताकाशाव्याकृताकाशाद्यर्थत्रयपरत्वेनाभिप्रेतानां<br>
त्रयाणामप्याकाशशब्दानां काशृदीप्ताविति धात्वर्थानुगमेन<br>
चिन्मात्रवचनत्वसम्भवाद्गमेरपि ये गत्यर्थास्ते ज्ञानार्था । इत्यनुशासनात्<br>
वर्तमाने पृषन्महद्वृहज्जगच्छतृवच इति क्विपि द्वित्वादिनिपातनेऽपि<br>
ज्ञानार्थत्वानपायाच्चित्पर्यायनामतोपपत्तेरिति भावः ॥ १४१ ॥</p>
<p>एवं द्वौ स्वप्नसङ्कल्पमायाभिः स्वनुभूयते ।<br>
तदा किल चिदाकाशमेव भाति जगत्तया ॥ १४२ ॥</p>
<p>तदेति दर्शनाद्यदेत्यध्याहार्यम् । एवंरीत्या द्वौ द्वैतं स्वप्नादिभिः समं<br>
यदानुभूयते तत्त्वदृशा तदेत्यर्थः ॥ १४२ ॥</p>
<p>यथैतत्संविदाकाशं स्वप्ने भाति जगद्वपुः ।<br>
तथेदं जाग्रदाख्येऽपि स्वप्ने भाति तदेव नः ॥ १४३ ॥</p>
<p>यथा स्वप्नपुरे चित्खं वर्जयित्वेतरत्क्वचित् ।<br>
न किञ्चित्सम्भवत्येवं जाग्रत्येवं महाचितः ॥ १४४ ॥</p>
<p>द्वितीय एवं शब्दः अपिशब्दार्थे ॥ १४४ ।</p>
<p>यतो न सम्भवत्यन्यच्चेत्यन्न् किञ्चित्ततोऽखिलम् ।<br>
चित्तं सञ्चेत्यमप्येतदचेत्यं सज्जगत्स्थितम् ॥ १४५ ॥</p>
<p>अखिलं चित्तं सञ्चेत्यमपि जगत् अचेत्यं सन्मात्रमेव स्थितम् ॥ १४५ ॥</p>
<p>परमाकाशकलनं त्रिजगत्स्वयमुत्थितम् ।<br>
स्वप्नवद्विद्धि चिद्व्योम्नि न त्वेतद्वैतवत्स्थितम् ॥ १४६ ॥</p>
<p>परमाकाशस्य ब्रह्मणः कलनं बहु स्यां प्रजायेय इति श्रुतिदर्शित आद्यसङ्कल्प<br>
एव त्रिजगद्भूत्वा स्वयमुत्थितं द्वैतवत् द्वैतवाद्यभिमतसत्यवस्तुवदित्यर्थः ॥ १४६<br>
॥</p>
<p>यथा चिद्व्योममात्रात्म स्वप्ने घटपटादिकम् ।<br>
सर्गादावेव सर्गोऽयं तथा चिद्व्योममात्रकम् ॥ १४७ ॥</p>
<p>जगत्सामान्ये उक्तं न्यायं घटपटादिविशेषेऽपि दर्शयति-यथेत्यादिना । सर्गो<br>
घटपटादिः ॥ १४७ ॥</p>
<p>शुद्धसंवित्तिमात्रत्वादृतेऽन्यत्स्वप्नपत्तने ।<br>
यथा न विद्यते किञ्चित्तथास्मिन्भुवनत्रये ॥ १४८ ॥</p>
<p>याः काश्चन दृशो ये ये भावाभावास्त्रिकालगाः ।<br>
सदेशकालचित्तास्तत्सर्वं चिद्व्योममात्रकम् ॥ १४९ ॥</p>
<p>स एष देवः कथितो यः परः परमार्थतः ।<br>
यस्त्वं सोऽहमशेषं वा जगदेव च योऽखिलः ॥ १५० ॥</p>
<p>स ज्ञानेन पूज्यो देवः प्रथमप्रश्नोत्तरत्वेन कथितः ॥ १५० ॥</p>
<p>सर्वस्य वस्तुजातस्य जगतोऽन्यस्य ते मम ।<br>
देहो हि चेतनाकाशं परमात्मैव नेतरत् ॥ १५१ ॥</p>
<p>देहः पारमार्थिकस्वरूपम् ॥ १५१ ॥</p>
<p>सङ्कल्पने स्वप्नपुरे शरीरं चिद्व्योमतोऽन्यन्न यथास्ति किञ्चित् ।<br>
तथेह सर्गे प्रथमैकसर्गान्मुने प्रभृत्यस्ति न रूपमन्यत् ॥ १५२ ॥</p>
<p>उक्तमनूद्योपसंहरति-सङ्कल्पन इति । प्रथमादेकस्य हिरण्यगर्भस्य<br>
सर्गात्प्रभृति प्रवृत्ते इहास्मिन्सर्गे तथा<br>
सङ्कल्पनस्वप्नपुरशरीरादिवदेवान्यद्रूपं नास्ति ॥ १५२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० जगतः<br>
परमात्ममयत्ववर्णनं नामैकोनत्रिंशः सर्गः ॥ २९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे जगतः<br>
परमात्ममयत्ववर्णनं नामैकोनत्रिंशः सर्गः ॥ २९ ॥</p>
<h1 id="०३०">०३०</h1>
<p>त्रिंशः सर्गः ३०</p>
<p>ईश्वर उवाच ।</p>
<p>एवं सर्वमिदं विश्वं परमात्मैव केवलम् ।<br>
ब्रह्मैव परमाकाशमेष देवः परः स्मृतः ॥ १ ॥</p>
<p>चितः सर्वात्मता सर्वभोक्तृभावेन संस्थितिः ।<br>
यथा जीवदशां प्राप्ता चित्तच्चाप्यत्र वर्ण्यते ॥</p>
<p>चेतनाकाशमात्रात्म यथा सर्वमिदं प्रभो इति यत्त्वया पृष्टं तस्येदमुत्तरं<br>
वर्णितमित्याह-एवमिति । कच्चिद्वेत्सि महाबाहो देव कः स्यादिति द्विज इति मया<br>
त्वत्पृष्टदेवार्चनविधानमूलरहस्यं यत्त्वां प्रति पृष्टं<br>
तदप्येतदेवेत्याह-एष देव इति ॥ १ ॥</p>
<p>तदेतत्पूजनं श्रेयस्तस्मात्सर्वमवाप्यते ।<br>
तदेव सर्गभूः सर्वमिदं तस्मिन्व्यवस्थितम् ॥ २ ॥</p>
<p>परिच्छिन्नदेवार्चनं परिच्छिन्नफलमेतदर्चनं तु<br>
सर्वकामावसानभूमिभूमानन्दप्राप्तिफलमिति सर्वोत्कृष्टमित्याह-तदेतदिति ।<br>
सर्गभूः सर्वजगत्सर्गारोपाधिष्ठानम् ॥ २ ॥</p>
<p>अकृत्रिममनाद्यन्तमद्वितीयमखण्डितम् ।<br>
अबहिः साधनासाध्यं सुखं तस्मादवाप्यते ॥ ३ ॥</p>
<p>तत्र बहुवित्तव्ययायाससाध्यताशङ्कां परिहरति-अबहिरिति । अबहिः साधनं च<br>
तदसाध्यं चेति विग्रहः ॥ ३ ॥</p>
<p>प्रबुद्धस्त्वं मुनिश्रेष्ठ तेनेदं तव कथ्यते ।<br>
नातिदेवार्चने योग्यः पुष्पधूपचयो महान् ॥ ४ ॥</p>
<p>प्रबुद्धो विवेकी मुख्याधिकारीति यावत् । अतिशयितो देवः अतिदेवस्तदर्चने ॥ ४ ॥</p>
<p>अव्युत्पन्नधियो ये हि बालपेलवचेतसः ।<br>
कृत्रिमार्चामयं तेषां देवार्चनमुदाहृतम् ॥ ५ ॥</p>
<p>मूर्त्यादिरूपदेवार्चने तर्हि केऽधिकारिणस्तानाह-अव्युत्पन्नेति । अत एव<br>
तदनुरूपमेव कृत्रिमप्रतिमादि तत्सामग्री चेत्याह-कृत्रिमेति । अर्चा प्रतिमा<br>
तत्प्रचुरम् ॥ ५ ॥</p>
<p>शमबोधाद्यभावे हि पुष्पाद्यैर्वार्चयन्ति हि ।<br>
मिथ्यैव कल्पितैरेवमाकारे कल्पितात्मके ॥ ६ ॥</p>
<p>तच्च शाल्योदनालाभे क्रोद्रवाशनमिवेत्याह-शमेति ॥ ६ ॥</p>
<p>स्वसङ्कल्पकृतैः कृत्वा क्रमैरर्चनमादृताः ।<br>
बालाः सन्तोषमायान्ति पुष्पधूपलवार्चनैः ॥ ७ ॥</p>
<p>अर्चनं कृत्वा सन्तोषमायान्ति प्राप्नुवन्ति ॥ ७ ॥</p>
<p>स्वसङ्कल्पकृतैरर्थैः कृत्वादेवार्चनं मुधा ।<br>
यतः कुतश्चिन्मिथ्यात्म फलमात्रं नयन्ति ते ॥ ८ ॥</p>
<p>यतः कुतश्चित्स्वप्नप्रायविमानाप्सरः प्रभृतिसाधनान्मिथ्यात्मकमेव<br>
स्वर्गादिफलमासादयन्तीति मुधेत्यस्योपपत्तिः ॥ ८ ॥</p>
<p>पुष्पधूपार्चनं ब्रह्मन्कल्पितं बालबुद्धिषु ।<br>
यत्स्याद्भवादृशां योग्यमर्चनं तद्वदाम्यहम् ॥ ९ ॥</p>
<p>अस्मदादिस्त्वसौ कश्चिद्देवो मतिमतां वर ।<br>
देवस्त्रिभुवनाधारः परमात्मैव नेतरत् ॥ १० ॥</p>
<p>वयं आदिः कारणं यस्य सोऽस्मदादिरस्मत्कल्पितप्रपञ्चान्तर्गतः असौ<br>
चक्षुरादिदृश्यमूर्तिरूपो देवः कश्चिदनिर्वचनीयो मायामय एवेत्यर्थः । कस्तर्हि<br>
पारमार्थिको देवस्तमाह-देव इति ॥ १० ॥</p>
<p>शिवः सर्वपदातीतः सर्वसङ्कल्पनातिगः ।<br>
सर्वसङ्कल्पवलितो न सर्वो न च सर्वकः ॥ ११ ॥</p>
<p>सर्वेभ्यो ब्रह्मविष्णुरुद्रादिदेवेभ्योऽप्यतीतसङ्कल्पना मनोवृत्तयस्तदतिगः । यतो<br>
वाचो निवर्तन्ते अप्राप्य मनसा सह इति श्रुतेः । यस्तु सर्वैर्विषयभोगसङ्कल्पैर्वलितो<br>
वेष्टितो ब्रह्मविष्ण्वादिपदरूपः स न साधनतोऽपि सर्वो न फलतोऽपि सर्व कं<br>
भोगसुखं यस्मिंस्तथाविधः । स्वस्वकर्मोपासनतारतम्यानुसारेणैव<br>
भोगसामग्र्यास्तत्फलसुखलवस्य च तत्र लाभादित्यर्थः ॥ ११ ॥</p>
<p>दिक्कालाद्यनवच्छिन्नः सर्वारम्भप्रकाशकृत् ।<br>
चिन्मात्रमूर्तिरमलो देव इत्युच्यते मुने ॥ १२ ॥</p>
<p>आत्मदेवस्तु पूजनदशायां फलदशायां च<br>
नित्यनिरतिशयपरमार्थसत्यपूर्णानन्दैकस्वभाव एवेति स एव देव इत्युक्तियोग्य<br>
इत्याह-दिक्कालेति ॥ १२ ॥</p>
<p>संवित्सर्वकलातीता सर्वभावान्तरस्थिता ।<br>
सर्वसत्ताप्रदा देवी सर्वसत्तापहारिणी ॥ १३ ॥</p>
<p>ब्रह्म ब्रह्मन्सदसतोर्मध्यं तद्देव उच्यते ।<br>
परमात्मपराभिख्यं तत्सदोमित्युदाहृतम् ॥ १४ ॥</p>
<p>सदसतोर्भावाभावयोर्वर्तमानतदन्यकालयोर्मूर्तामूर्तयोः<br>
कारणकार्ययोर्व्यावहारिकप्रातिभासिकयोर्वा<br>
आन्तरालिकसाक्षिचिन्मात्ररूपत्वादधिष्ठानत्वाद्वा मध्यम् ।<br>
परमसूर्यचन्द्राग्निकरणज्योतिर्भ्य उत्कृष्ट आत्मैव परा सर्वावद्योतनक्षमा<br>
अभिख्या प्रकाशो यस्य तत्तथाविधं सत् ओमिति पदेन श्रुतिषु<br>
विराडादिपादत्रयात्मकसर्वप्रपञ्चप्रविलापनेन शिवमद्वैतं चतुर्थं मन्यन्ते<br>
स आत्मा स विज्ञेयः इत्युदाहृतमित्यर्थः ॥ १४ ॥</p>
<p>महासत्तास्वभावेन सर्वत्र समतां गतम् ।<br>
महाचिदिति सम्प्रोक्तं परमार्थ इति श्रुतम् ॥ १५ ॥</p>
<p>स्थितं सर्वत्र सर्वं तु लतास्वन्तर्यथा रसः ।<br>
सत्तासामान्यरूपेण महासत्तात्मनापि च ॥ १६ ॥</p>
<p>व्यवहारे सर्वत्रानुगमात्सत्तासामान्यरूपेण । सर्वबाधे तु महासत्तात्मना ॥ १६ ॥</p>
<p>यच्चित्तत्त्वमरुन्धत्या यच्चित्तत्त्वं तवानघ ।<br>
यच्चित्तत्त्वं च पार्वत्या यच्चित्तत्त्वं गणेषु च ॥ १७ ॥</p>
<p>तस्यैव सर्वेषां देवतादीनामात्मत्वादपि मुख्यं देवत्वमित्याह-यदित्यादिना ॥<br>
१७ ॥ १८ ॥</p>
<p>चित्तत्त्वं यन्ममेदं च चित्तत्त्वं यज्जगत्त्रये ।<br>
तद्देव इति तत्त्वज्ञा विदुरुत्तमबुद्धयः ॥ १८ ॥</p>
<p>तस्यैव सर्वेषां देवतादीनामात्मत्वादपि मुख्यं देवत्वमित्याह-यदित्यादिना ॥<br>
१७ ॥ १८ ॥</p>
<p>पादपाण्यादिमानन्यो यो वा देवः प्रकल्प्यते ।<br>
संविन्मात्रादृते ब्रह्मन्किंसारः किल कथ्यताम् ॥ १९ ॥</p>
<p>तस्यैव विमर्शे सर्वदेवतासारत्वाद्देवत्वमित्याह-पादेति । किंसारः स इति शेषः<br>
॥ १९ ॥</p>
<p>चिन्मात्रमेव संसारसारः सकलसारताम् ।<br>
गतः स देवः सर्वोऽहं तस्मात्सर्वमवाप्यते ॥ २० ॥</p>
<p>स सर्वः पूर्णो देव एवाहं न परिच्छिन्न इत्यर्थः ॥ २० ॥</p>
<p>न स दूरे स्थितो ब्रह्मन्न दुष्प्रापः स कस्यचित् ।<br>
संस्थितः स सदा देहे सर्वत्रैव च खे तथा ॥ २१ ॥</p>
<p>स करोति च चाश्नाति स बिभर्ति प्रयाति च ।<br>
स निःश्वसिति संवेत्तासोऽङ्गान्यङ्गानि वेत्ति च ॥ २२ ॥</p>
<p>स एव सर्वकर्ता सर्वभोक्ता चेत्याह-स करोतीत्यादिना ॥ २२ ॥</p>
<p>सोऽस्यां विचित्रचेष्टायां प्रकाशिन्यां च तद्वशात् ।<br>
तत्स्वरूपनिबद्धायां पुर्यामास्ते मुनीश्वर ॥ २३ ॥</p>
<p>पुर्यामास्ते । स एष इह प्रविष्ट आनखाग्रेभ्यः इति श्रुतेरिति भावः ॥ २३ ॥</p>
<p>शरीरावसथायां च चलायां तत्प्रसादतः ।<br>
सोऽस्यां गहनकोशायां हृद्गुहायां गुहेश्वरः ॥ २४ ॥</p>
<p>शरीरमावसथो महागृहं यस्यास्तथाविधायाम् । गहना दुर्विवेका<br>
अन्नमयादिबहिःकोशा यस्यास्तथाविधायाम् । हृद्बुद्धिः सैव गूहतीति गुहा तस्याम् ।<br>
आनन्दमयकोशगुहेश्वरः ॥ २४ ॥</p>
<p>मनःषष्ठेन्द्रियाचारसत्तातीतामलात्मनः ।<br>
तस्य संव्यवहारार्थं सञ्ज्ञा चिदिति कल्पिता ॥ २५ ॥</p>
<p>उपदेशसंव्यवहारार्थम् ॥ २५ ॥</p>
<p>स एष चिन्मयः सूक्ष्मः सर्वव्यापी निरञ्जनः ।<br>
इमं भास्वरमाभासं करोति न करोति च ॥ २६ ॥</p>
<p>भास्यारोपे करोतीव तदपवादे न करोति । नित्यभानस्य कृतत्वाभावादित्यर्थः ॥ २६ ॥</p>
<p>सा चिदत्यन्तविमला जगदर्थं जगत्क्रियाम् ।<br>
इमां रञ्जयति प्राज्ञ रसेनेव मधुर्लताम् ॥ २७ ॥</p>
<p>रञ्जयति शोभयति । मधुर्वसन्तः ॥ २७ ॥</p>
<p>चारवो ये चमत्काराश्चितश्चिति यथास्थितम् ।<br>
चमत्कुर्वन्ति किल ते तेन केचिन्नभोभिधाः ॥ २८ ॥</p>
<p>चमत्कारा आरोप्ये सत्तास्फूर्तिप्रदानरूपाः । चिति मायाशबले यत्स्थितं<br>
पूर्वकामकर्मवासनानुसारेण नियतं चमत्कुर्वन्त्याविर्भावयन्ति ।<br>
तांश्चिच्चमत्कारानेव नामकल्पनया व्यपदिशति-केचिदित्यादिना । सर्गभेदेन<br>
नभोबहुत्वोक्तिः ॥ २८ ॥</p>
<p>केचिज्जीवाभिधानाश्च केचिच्चित्ताभिधानकाः ।<br>
केचित्कलाभिधानाश्च केचिद्देशाभिधानकाः ॥ २९ ॥</p>
<p>केचित्क्रियाभिधानाश्च केचिद्द्रव्याभिधानकाः ।<br>
केचिद्भावविकारादिजात्यौचित्याभिधानकाः ॥ ३० ॥</p>
<p>भावविकारा जायतेऽस्ति वर्धते विपरिणमतेऽपक्षीयते नश्यति इति यास्कोक्ताः<br>
आदिपदाद्गुणभेदास्तेषां जात्या वैचित्र्येण औचित्येन च विचित्राभिधानकाः ॥ ३० ॥</p>
<p>प्रकाशाभिधानाः केचित्केचिच्छैलतमोभिधाः ।<br>
अर्केन्द्राद्यभिधाः केचित्केचिद्यक्षाभिधानकाः ॥ ३१ ॥</p>
<p>तानेव प्रपञ्चयति-प्रकाशेति ॥ ३१ ॥</p>
<p>निरिच्छस्वस्वभावेन वसन्तेन यथाङ्कुरः ।<br>
तन्यते तद्वदेवेयं जगल्लक्ष्मीश्चिदात्मना ॥ ३२ ॥</p>
<p>चितः किं स्वभोगेच्छया जगत्सृष्टिर्नेत्याह-निरिच्छेति । तथा चोक्तं<br>
श्रीमद्गौडपादाचार्यैः-भोगार्थं सृष्टिरित्येके क्रीडार्थमिति चापरे ।<br>
देवस्यैष स्वभावोऽयमाप्तकामस्य का स्पृहा ॥ इति । नचैवं सोऽकामयत बहु स्यां<br>
प्रजायेय इत्यादिश्रुतिविरोधः । अस्य महतो भूतस्य निःश्वसितमेतद्यदृग्वेदो<br>
यजुर्वेदः इत्यादिश्रुत्यन्तरे इच्छाप्रयत्नाद्यनपेक्षनिःश्वसितप्रायत्वोक्तेः तदैक्षत<br>
बहु स्यां प्रजायेय इति समानतात्पर्यकश्रुत्यन्तरानुगुण्याय<br>
चाकामयतेत्युक्तेरचेतनप्रधानादिकर्तृकताशङ्कावारणमात्रतात्पर्यकत्वात् ।<br>
तथा च भगवतो बादरायणस्य सूत्रम् कामाच्च नानुमानापेक्षा इति ॥ ३२ ॥</p>
<p>चिदेवासु समग्रासु सर्वदैवैकिकैव हि ।<br>
त्रैलोक्याम्भोधिसंस्थासु शरीरजलजालिका ॥ ३३ ॥</p>
<p>त्रैलोक्यलक्षणानामम्भोधीनां संस्थासु तात्त्विकस्थितिषु विचार्यमाणासु चिदेव<br>
शरीरं वास्तवतत्त्वं तद्रूपा जलजालिका जलसमूहस्थानीया नान्यदित्यर्थः ॥ ३३ ॥</p>
<p>शरीरपङ्कजभ्रान्तमनोभ्रमरसम्भृताम् ।<br>
आस्वादयति सङ्कल्पमधुसत्तां चिदीश्वरी ॥ ३४ ॥</p>
<p>तस्या मनःसङ्कल्पकृतभोक्त्रादित्रिपुटीप्रकाशकत्वमेव<br>
भोक्त्रविवेकाद्भोक्तृत्वमिति कल्प्यत इत्याशयेनाह-शरीरेति । ईश्वरी<br>
स्वारोपितसर्वावभासनसमर्था ॥ ३४ ॥</p>
<p>ससुरासुरगन्धर्वं सशैलार्णवकं जगत् ।<br>
चिति स्थितं प्रवहति जलावर्ते जलं यथा ॥ ३५ ॥</p>
<p>एवं कर्तृत्वमपि तस्याः<br>
स्वाध्यारोपितकारकपरिभ्रमणप्रथानिमित्तत्वमेवेत्याशयेनाह-ससुरासुरेति ।<br>
प्रवहति परिवर्तते ॥ ३५ ॥</p>
<p>बन्धचित्तमयाचारचारुचञ्चुरचक्रिकम् ।<br>
संसारचक्रं चिच्चक्रे भ्राम्यति भ्रमभाजनम् ॥ ३६ ॥</p>
<p>बध्नातीति बन्धस्तथाविधो यश्चित्तमयः कर्तृत्वभोक्तृत्वरूप आचारस्तेन<br>
चारवश्चञ्चुराश्चपलाश्च व्यष्टिजीवसंसरणचक्रिका यस्मिंस्तथाविधं<br>
जीवसमष्टि संसारचक्रं मायाशबले चिच्चक्रे भ्राम्यति ॥ ३६ ॥</p>
<p>चिच्चतुर्भुजरूपेण जघानासुरमण्डलम् ।<br>
कालो जलदखण्डेन सायुधेन यथाऽऽतपम् ॥ ३७ ॥</p>
<p>वर्णितलक्षणं चित एव सर्वकर्तृभोक्तृत्वं विशिष्य वर्णयति-चिदित्यादिना ।<br>
कालो वर्षर्तुः सायुधेनैन्द्रधनुर्वज्रयुक्तेन जलदखण्डवेषेणातपमिव ॥ ३७ ॥</p>
<p>चित्त्रिनेत्रतया ब्रह्मन्वृषशीतांशुचिह्नया ।<br>
गौरीकमलिनीवक्त्रपद्मषट्पदतां गता ॥ ३८ ॥</p>
<p>विष्णोः पद्मालितामेत्य चिद्ध्यानाधीनमानसा ।<br>
त्रयी नलिन्याः सरसीं धत्ते पैतामहीं स्थितिम् ॥ ३९ ॥</p>
<p>विष्णोर्नाभिपद्मे अलितां भ्रमरत्वमिव एत्य प्राप्य । त्रयी वेदास्तल्लक्षणाया<br>
नलिन्याः सरसीं महासरोभूतां स्थितिं मूर्तिम् ॥ ३९ ॥</p>
<p>चितो ब्रह्मन्विचित्राणि शरीराणीह भूरिशः ।<br>
पत्राणीव तरोर्हेम्नि केयूरादिक्रियेव च ॥ ४० ॥</p>
<p>केयूरादीनां क्रियानिर्मितिरिव ॥ ४० ॥</p>
<p>चित्समस्तसुरानीकपरिवन्दितपादया ।<br>
त्रैलोक्यचूडामणितां धत्ते वासवलीलया ॥ ४१ ॥</p>
<p>चूडामणितां वन्द्यतामिति यावत् ॥ ४१ ॥</p>
<p>चित्सुभास्वरतामेत्य त्रैलोक्योदरडम्बरे ।<br>
पतत्युदेति संयाति स्वात्मन्येवाब्धिवारिवत् ॥ ४२ ॥</p>
<p>सुभास्वरतां सूर्यादितेजोरूपताम् ॥ ४२ ॥</p>
<p>चिच्चन्द्रिका चतुर्दिक्षु अवभासं वितन्वती ।<br>
विकासयति निःशेषभूतसत्ताकुमुद्वतीम् ॥ ४३ ॥</p>
<p>साक्षादपि तस्या आह्लादप्रथानिमित्ततामाह-चिच्चन्द्रिकेति ॥ ४३ ॥</p>
<p>चिद्दर्पणमहालक्ष्मीस्त्रिजगत्प्रतिबिम्बितम् ।<br>
गृह्णात्यनुग्रहेणान्तः स्वगर्भमिव गर्भिणी ॥ ४४ ॥</p>
<p>महती लक्ष्मीः स्वच्छभास्वरतालक्षणा शोभा वैष्णवी माया वा ॥ ४४ ॥</p>
<p>चिच्चतुर्दशभूतानां मण्डलानि महान्ति च ।<br>
भूतीकरोति वारिश्रीः समुद्रस्वमिवाम्बुधिः ॥ ४५ ॥</p>
<p>चतुर्दशभुवनस्थायां भूतानाम् । भूतीकरोति सत्तां सम्पादयति । यथा वारिश्रीः<br>
रसशक्तिः अम्बुघिर्जलसमूहरूपा सती समुद्रस्वं समुद्रस्वरूपसत्तां सम्पादयति<br>
तद्वत् ॥ ४५ ॥</p>
<p>विचित्रालोककुसुमा घनसङ्कल्पपल्लवा ।<br>
व्योमकेदारिकारूढा सत्तौघफलशालिनी [अत्र फलदायिनीति पाठो<br>
व्याख्यानुगुणः स्यात् ।] ॥ ४६ ॥</p>
<p>इदानीं तामेव चितं लतात्वेन रूपयति-व्योमेत्यादिना । व्योमात्र<br>
मायाकाशस्तल्लक्षणायां केदारिकायां क्षेत्रभक्तौ रूढा हिरण्यगर्भात्मना<br>
अङ्कुरिता । सत्तौघाः सर्वपदार्थसत्यतास्तल्लक्षणफलदायिनी ॥ ४६ ॥</p>
<p>जीवजालरजःपुञ्जवासनारसरञ्जिता ।<br>
संवेदनत्वग्वलिता चित्तेहाकलिकाकुला ॥ ४७ ॥</p>
<p>संवेदनानि सविकल्पज्ञानानि । चित्तेहाश्चित्तवृत्तयः ॥ ४७ ॥</p>
<p>अतीतासङ्ख्यत्रिजगत्केसरोज्ज्वलरूपिणी ।<br>
अनारतस्पन्दमहाविलासोल्लासहासिनी ॥ ४८ ॥</p>
<p>सर्वर्तुपर्वपरुषा जडशैलादिगुल्मका ।<br>
विग्रहग्रन्थिवलिता मूलाग्रपरिवर्तिता ॥ ४९ ॥</p>
<p>जडाः शैलादय एव गुल्मका मूलप्ररोहा यस्याः । विग्रहाश्चतुर्विधशरीराण्येव<br>
ग्रन्थयस्तैर्वलिता । आमूलाग्रं प्रवृत्तिप्रतानैः परिवर्तिता वेष्टिता ॥ ४९ ॥</p>
<p>चिल्लतेयं विकसिता पेलवं सदसद्वपुः ।<br>
विचित्रं दृश्यकुसुमं परामर्शासहं बहु ॥ ५० ॥</p>
<p>पेलवमित्यादिविशेषणविशिष्टं दृश्यकुसुमं अनया जन्यत इति परेणान्वयः ।<br>
सदसद्वपुरित्यस्य परामर्शासहमित्युपपत्तिः ॥ ५० ॥</p>
<p>अनयेह हि सर्वत्र च्छायाच्छमिव जयन्ते ।<br>
मन्यते तन्यते वस्तु गीयते क्रियतेऽपि च ॥ ५१ ॥</p>
<p>छाया चन्द्रादिकान्तिरिवाच्छं स्फुटं दृश्यकुसुममम् । मन्यते<br>
अभिमानविषयीक्रियते । तन्यते विस्तार्यते ॥ ५१ ॥</p>
<p>महाचितानया नित्यं भासन्ते भास्करादयः ।<br>
देहाः स्वदन्ते च मिथस्तत्सच्चिज्जडविभ्रमैः ॥ ५२ ॥</p>
<p>तस्याश्चितः सत् सत्यं चित् चेतनम् । जडं<br>
चेत्यविवेकप्रयुक्तैर्भोक्तृभोग्यताविभ्रमैर्दम्पत्योर्देहा वस्तुतोऽमङ्गलरूपा अपि<br>
मिथः स्वदन्ते प्रीतिविषया भवन्ति ॥ ५२ ॥</p>
<p>चिता चावर्तवर्तिन्या सिद्धन्येव प्रनृत्यति ।<br>
जगज्जालरजोलेखा तत्सत्ता दृश्यदेहिनी ॥ ५३ ॥</p>
<p>आवर्तो वात्यावर्तस्तद्वर्तिन्या चितैव सिद्धा तत्सत्तयैव दृश्यदेहिनी<br>
दर्शनयोग्याकारवती जगज्जालरजोलेखा अन्या चिद्व्यतिरिक्तेव भूत्वा प्रनृत्यति ॥ ५३ ॥</p>
<p>चित्सर्वं जगदारम्भमिमं प्रकटयत्यलम् ।<br>
त्रैलोक्यदीक्पकशिखादीपो वर्णाश्रयं यथा ॥ ५४ ॥</p>
<p>त्रैलोक्यप्रकाशनदीपकशिखाभूता चित् । दीपः प्रसिद्धो वर्णाश्रयं<br>
रूपवद्द्रव्यं यथा प्रकटयति तद्वत् ॥ ५४ ॥</p>
<p>चिच्चन्द्रबिम्बे विमले शशवत्प्राप्य सङ्गमम् ।<br>
सर्वत्र लक्ष्यतामेति पदार्थश्रीर्जगद्गता ॥ ५५ ॥</p>
<p>चिदधीनप्रकाशतामेव जगतः प्रपञ्चयति-चिच्चन्द्रबिम्बे इत्यादिना ॥ ५५ ॥</p>
<p>चिद्रसायनसेकेन पदार्थपटलावली ।<br>
रूपमेति फलं चैव प्रावृट्सिक्तेव सल्लता ॥ ५६ ॥</p>
<p>चिच्छाययैव सर्वस्य जाड्यं सम्यगुदेति च ।<br>
सर्वस्यास्य शरीरस्य गृहस्येव तमस्त्विह ॥ ५७ ॥</p>
<p>ननु चिद्यदि रसायनमिव पदार्थपटलावलीं सर्वतो व्याप्य स्फुरति तर्हि तत्र जाड्यं<br>
न स्यात् । न हि सर्वतो रसार्द्रे शुष्कतायाः प्रसक्तिरस्तीति तत्राह-चिच्छाययैवेति ।<br>
यथा पञ्चीकरणेन गृहस्यापि सर्वतस्तेजोव्याप्तिसत्त्वात्तदन्तस्तमःप्रसक्त्यभावेऽपि<br>
तैजसमास्वरताया भूतान्तरभागैरभिभवाद्बहिरभिव्यक्तसौरालोकव्याप्तौ<br>
तत्प्रयुक्तच्छायया अन्तस्तम उदेति तथा घटाद्यधिष्ठानचिद्भास्वरताया<br>
अप्यध्यस्तेनाभिभवाद्बहिश्चाक्षुषवृत्त्याद्यभिव्यक्तचिद्व्याप्त्या स्फुरणे<br>
तच्छायया अन्तर्जाड्यमुदेतीत्यर्थः ॥ ५७ ॥</p>
<p>चिच्चमत्कृतयो देहे न भवेयुरिमा यदि ।<br>
त्रैलोक्यदेहास्त्यक्त्वैते न स्पृशेयुः किलाकृतिम् ॥ ५८ ॥</p>
<p>तथा च यथा सौराद्यालोकवशादेव गृहप्रासादाद्याकृतिवैचित्र्यसिद्धिस्तथा<br>
देहान्तरभिव्यक्तप्रमातृचिच्चमत्कृतिवशादेव<br>
गवाश्वपटपटाद्याकृतिवैचित्र्यसिद्धिर्नान्यथेत्याह-चिच्चमत्कृतय इति ।<br>
त्रैलोक्यदेहास्त्रैलोक्यान्तर्गताः साकारपदार्थाः एते छायाजाड्ये त्यक्त्वा<br>
आकृतिमाकारमपि न स्पृशेयुः साधकान्तराभावादित्यर्थः ॥ ५८ ॥</p>
<p>चिदाकाशप्रकाशेऽस्मिन्सङ्कल्पशिशुधारिणि ।<br>
क्रियाकुलवधूर्देहगृहे स्फुरति चञ्चला ॥ ५९ ॥</p>
<p>क्रिया विहितानिषिद्धेषु प्रवृत्तिः सैव कुलवधूः ॥ ५९ ॥</p>
<p>चिदालोकं विना कस्य रसनाग्रे स्फुरन्नपि ।<br>
कथं कदा प्रकटतामेति दृष्टः क्व वा रसः ॥ ६० ॥</p>
<p>उक्तमर्थमनुभावयितुं व्यतिरेकमुखेनापि प्रसिद्धोदाहरणेषु समर्थयति##-<br>
किंवृत्तत्रयेण प्रकारकालदेशानां निरासः ॥ ६० ॥</p>
<p>शृण्वङ्ग स्वाङ्गशाखोऽपि कुन्तलालिलतोऽप्यलम् ।<br>
चिन्मज्जनं विना देहवृक्षः क इव राजते ॥ ६१ ॥</p>
<p>स्वाङ्गानि शाखाः यस्य । कुन्तलालिः केशसमूहो लता यस्मिन् । चिन्मज्जजं चिद्व्याप्तिं<br>
विना ॥ ६१ ॥</p>
<p>वर्धते विलुठत्यत्ति चिच्चराचरकारिणी ।<br>
चिदेवास्तीतरन्नास्ति चिन्मात्रमिदमुत्थितम् ॥ ६२ ॥</p>
<p>एवं च<br>
चिदधीनजन्मवृद्ध्यादिसर्वभावत्वाज्जगज्जलाधीनसर्वभावस्तरङ्गादिर्जलमिव<br>
चिदेव परमार्थत इति सिद्धमित्युपसंहरति-वर्धत इति ॥ ६२ ॥</p>
<p>श्रीवसिष्ठ उवाच ।</p>
<p>इत्युक्तवांस्तदा त्र्यक्षः सुधांशुस्वच्छया गिरा ।<br>
पुनः पृष्टो मया राम सुधांशुस्वच्छया गिरा ॥ ६३ ॥</p>
<p>यदि सर्वगता देव चिदस्त्येका तदात्मकः ।<br>
तदयं चावनिस्फारमयान्धेव न चेतति ॥ ६४ ॥</p>
<p>यद्येका चिदेवास्ति तत्तर्हि तदात्मकः अयं देहो निद्रामूर्च्छामरणेषु<br>
चकाराद्दृश्यान्तरे च अवनिस्फारमयी मृत् प्रचुरभूतविकारभूता अन्धा<br>
नेत्रादिहीनाभित्तिरिव न चेतति तत्कथमित्यर्थः ॥ ६४ ॥</p>
<p>अयं चित्वान्पुरा भूत्वा चिद्धीनः सम्प्रति स्थितः ।<br>
इतीयं कल्पना लोके प्रत्यक्षानुभवा कथम् ॥ ६५ ॥</p>
<p>तदेव स्पष्टं पुनराह-अयमिति । अयं देहादिः पुरा कृश्यभावात्पूर्वं<br>
जीवनदशायां च चित्त्वान् चेतनावान् । तसौ मत्वर्थे इति भत्वाज्जश्त्वाभावः । भूत्वा<br>
सम्प्रति दृश्यमरणादिदशायां चिद्धीनः स्थित इतीयं कल्पना कथं<br>
चितोऽविनाशिस्वभावत्वादपरिणामित्वाच्च कथमपि जाड्यायोगादिति प्रश्नार्थः ॥ ६५ ॥</p>
<p>ईश्वर उवाच ।</p>
<p>शृण्वेतदखिलं ब्रह्मन्यदा पृष्टं वदामि ते ।<br>
महानयं त्वया प्रश्नः कृतो ब्रह्मविदां वर ॥ ६६ ॥</p>
<p>यथा तच्चेतनस्यैव जीवादित्वं तदुच्यतामिति प्राक्तनप्रश्नोत्तरमश्रुत्वैव<br>
प्रश्नान्तरे वसिष्ठेन कृते द्वयोरप्युत्तरं सहैव वक्तुकाम ईश्वर उवाच##-</p>
<p>चिदस्ति हि शरीरेह सर्वभूतमयात्मिका ।<br>
चलोन्मुखात्मिकैका तु निर्विकल्पा परा स्मृता ॥ ६७ ॥</p>
<p>वक्ष्यमाणोपोद्घातेन प्रथमं बिम्बप्रतिबिम्बचिद्द्वैविध्यं देहे दर्शयति##-<br>
विज्ञानमयशब्दवाच्यकर्तृभोक्तृस्वभावेत्यर्थः । परा कूटस्थचित्तु निर्विकल्पा<br>
॥ ६७ ॥</p>
<p>सङ्कल्पबुद्धा सैवान्तः स्वयमन्येव संस्थिता ।<br>
सङ्कल्पितेतरवरा दौःशील्यं स्त्री यथा गता ॥ ६८ ॥</p>
<p>तस्याश्चलस्वभावत्वमिव भेदोऽप्युपाधिकृत एवेत्याशयेनाह-सङ्कल्पेति ।<br>
हन्ताहमिमास्तिस्रो देवता अनेन जीवेनात्मनानुप्रविश्य नामरूपे व्याकरवाणि इति<br>
श्रुतिदर्शितसङ्कल्पेन स्वात्मानमेव जीवात्मा बुद्धा बुद्धव्ती । आदिकर्मणि क्तः<br>
कर्तरि च इति कर्तरि क्तः । यथा सुशीलैव स्त्री स्वप्ने सङ्कल्पित तरो वर उपपतिर्यया<br>
तथाविधा सती दौःशील्यं गता सती द्वितीयेव सम्पन्ना तद्वत् ॥ ६८ ॥</p>
<p>स एव हि पुमान्कोपाद्यथेहान्य इव क्षणात् ।<br>
भवत्येवं विकल्पाङ्का चित्स्वरूपान्यतां गता ॥ ६९ ॥</p>
<p>पुमान् मनुष्यः अन्यो राक्षस इव क्रूरो भवति तद्वत् ॥ ६९ ॥</p>
<p>विकल्पकल्पिता ब्रह्मंश्चित्स्वरूपपरिच्युता ।<br>
जाड्यं क्रमाद्भावयन्ती प्रयाति कलनापदम् ॥ ७० ॥</p>
<p>एवंरीत्या स्वरूपात्परिच्युता चित् क्रमाज्जाढ्यं जडतादात्म्यं भावयन्ती सती<br>
कलनायाः सविकल्पबुद्धेः पदं विषयतां प्रयाति स्वकल्पनयैवेत्यर्थः ॥ ७० ॥</p>
<p>चित्स्वयं चेत्यतामेति साकाशपरमाणुताम् ।<br>
शब्दबीजात्मिकां पश्चाद्वाततन्मात्रगामिनी ॥ ७१ ॥</p>
<p>आकाशसहितानि परमाणूनि सूक्ष्मभूतानि तद्भावरूपां<br>
शब्दस्पर्शरूपरसगन्धरूपभोग्यानां बीजात्मिकां चेत्यतां<br>
मायोपलक्षितचिद्विषयतां एति पश्चाद्वाततन्मात्रं समष्टिप्राणभावस्तद्गामिनी<br>
भवति ॥ ७१ ॥</p>
<p>देशकालविभागान्ता तन्मात्रवलिता क्रमात् ।<br>
जीवो भूत्वा भवत्याशु बुद्धिः पश्चादहं मनः ॥ ७२ ॥</p>
<p>तथाभूतायास्तस्याः<br>
पञ्चीकरणप्रयुक्तस्थूलभूतात्मकसमष्टिव्यष्टिस्थूलदेहभावं<br>
तदन्तर्लिङ्गदेहे जीवभावं तत्र बुद्ध्यादिभावं च दर्शयति-देशेति ।<br>
तन्मात्रैः सूक्ष्मभूतैः पञ्चीकरणेन वलिता संवलिता सती<br>
सप्तद्वीपचतुर्दशलोकात्मकदेशविभागान्ता<br>
निमेषादिद्विपरार्धावधिकालविभागान्ता च क्रमाद्भवति । ततस्तत्र<br>
प्राणधारणाज्जीवो भूत्वा बुद्धिरहङ्कारो मनः अर्थाच्चित्तं च भवतीत्यर्थः ॥ ७२ ॥</p>
<p>मनस्त्वं समुपायाता संसारमवलम्बते ।<br>
चण्डालोऽस्मीति मननाच्चण्डालत्वमिव द्विजः ॥ ७३ ॥</p>
<p>सङ्कल्पिताऽप्रबोधेन जाड्याऽविश्वप्रबोधिनी ।<br>
शबलं रूपमासाद्य सङ्कल्पाद्यात्यनारतम् ॥ ७४ ॥</p>
<p>ब्रह्मचिदेव अप्रबोधेनाज्ञानेन शबलं रूपमासाद्य देहजीवाकारेण सङ्कल्पिता<br>
सती तत्प्रयुक्तजाड्येन अविश्वप्रबोधिनी असर्वज्ञा भूत्वा<br>
पुनःपुनर्भोगसङ्कल्पादनारतं याति संसरति ॥ ७४ ॥</p>
<p>अनन्तसङ्कल्पमयी जाड्यसङ्कल्पपीवरा ।<br>
चिज्जाड्यान्मोदमायाति पयः पाषाणतामिव ॥ ७५ ॥</p>
<p>पयो जलं पाषाणतां करकात्वमिव मोहं जीवताभ्रममायाति ॥ ७५ ॥</p>
<p>ततश्चित्तं मनोमोहो मायेति विहिताभिधा ।<br>
जाड्यं निपुणमाश्रित्य संसारे जायते मुने ॥ ७६ ॥</p>
<p>मोहमान्द्यमुपायाता तृष्णानिगडपीडिता ।<br>
कामक्रोधभयोपेता भावाभावातिपातिनी ॥ ७७ ॥</p>
<p>भावो विभवः । अभावो दारिद्र्यं तदनुपातिनी ॥ ७७ ॥</p>
<p>त्यक्तानन्तनिजाभोगा व्यवच्छेदविकारिणी ।<br>
दुःखदावानलातप्ता शोकाशिवकृशाशया ॥ ७८ ॥</p>
<p>व्यवच्छेदेषु भार्यापुत्रादिवियोगेषु शोकादिविकारिणी । शोकैरशिवैश्च कृशायशा<br>
कृपणा ॥ ७८ ॥</p>
<p>इयमस्मीति भावेन शून्येन विकलीकृता ।<br>
देहमात्रगृहीतास्था परं दैन्यमुपागता ॥ ७९ ॥</p>
<p>इयं प्रत्यक्षदुःखमोहादिस्वभावैवाहमस्मीति भावेन भ्रमेण ॥ ७९ ॥</p>
<p>मग्ना मोहमहापङ्के जीर्णेव वनदन्तिनी ।<br>
भावाभावलतादोला परिलोलशरीरका ॥ ८० ॥</p>
<p>असारापारसंसारविकारव्यवहारिणी ।<br>
तापोपतप्तहृदया रागतेजोनुरञ्जिता ॥ ८१ ॥</p>
<p>रागेण तेजसा क्रोधेन चानुरञ्जिता ॥ ८१ ॥</p>
<p>निजयूथपरिभ्रष्टा मृगीवावशतां गता ।<br>
आविर्भावोदिताकारा तिरोभावेऽस्तमागता ॥ ८२ ॥</p>
<p>विभवानां भूतमात्राणां वा आविर्भावे उदिताकारा हृष्टा अभिव्यक्ता वा । अस्तं<br>
दैन्यं तिरोभावं वा ॥ ८२ ॥</p>
<p>स्वसङ्कल्पोपयातासु भीता सम्भ्रमदृष्टिषु ।<br>
पलायते वाप्यन्यासु वेतालेष्विव बालिका ॥ ८३ ॥</p>
<p>उष्ट्रीव मधुरं विन्दुं वाञ्छते भावितं सुखम् ।<br>
अवान्तरपरिभ्रष्टा दोषाद्दोषं पतत्यधः ॥ ८४ ॥</p>
<p>यथा उष्ट्री कण्टकनिम्बपत्रादिषु चर्व्यमाणेषु स्ववासनाभावितं बिन्दुमल्पतरं<br>
मधुरं रसं काङ्क्षते तद्वद्दुःखबहुलेषु विषयेषु सुखं काङ्क्षत इत्यर्थः ।<br>
अथवा यथा उष्ट्री<br>
विषमप्राण्शुवप्रप्ररूढवृक्षाग्रसम्बद्धमधुपटलप्रसृतमधुबिन्दुलेहन्<br>
अ-वाञ्छया वृक्षमारुरुक्षुर्युगपत्पुरः##-<br>
तद्वत्पततीत्यर्थः ॥ ८४ ॥</p>
<p>परं वैषम्यमायाति सङ्कटात्सङ्कतं गता ।<br>
दुःखाद्दुःखं निपतिता विपदो विपदि स्थिता ॥ ८५ ॥</p>
<p>नानानर्थगणोपेत्ता चेष्टापरवशाशया ।<br>
कष्टात्कष्टमनुप्राप्ता परितापानुतापिनी ॥ ८६ ॥</p>
<p>नरकादिभूमिषु कष्टात्कष्टमनुप्राप्ता ॥ ८६ ॥</p>
<p>क्रमादाबद्धवैदग्ध्याद्वैदग्ध्याङ्गमुपागता ।<br>
विचित्रबन्धनिर्माणपराक्रमपदं गता ॥ ८७ ॥</p>
<p>क्रमान्मानुष्यलाभेपि बाल्यात्प्रभृति<br>
व्यवहारकौशलाभ्यासाद्वैदग्ध्यात्कौशलाद्वैदग्ध्याङ्गं<br>
काव्यनाटकतर्काद्यभ्यासमुपागता सती विचित्रस्य खबन्धस्य<br>
धनगृहक्षेत्रपरिवारादेर्निर्माणे यः पराक्रमस्तत्पदमेव गता न<br>
मोक्षोपयोगिविवेकपदमित्यर्थः ॥ ८७ ॥</p>
<p>सर्वतः शङ्कते भीता प्राणात्ययमुपागता ।<br>
क्षीणतोयेव शफरी विवर्तनपरायणा ॥ ८८ ॥</p>
<p>एवं क्रमेण वयःपारं प्राप्य प्राणात्ययमुपागता सती सर्वतो भीता शङ्कते ।<br>
विवर्तनं भूमौ लुठनं तत्परायणा ॥ ८८ ॥</p>
<p>बाल्ये विवशसर्वार्था यौवने चिन्तयाऽऽवृता ।<br>
वार्धकेऽप्यतिदुःखार्ता मृता कर्मवशईकृता ॥ ८९ ॥</p>
<p>सङ्क्षेपोक्तं प्रपञ्चयति-बाल्ये इति । विवशाः पराधीनाः सर्वे अर्था भोगा<br>
यस्याः । चिन्तया वित्तविषयादिचिन्तया । आवृता पिहितविवेका ॥ ८९ ॥</p>
<p>जायते स्वर्गनगरे नागी पातालकोटरे ।<br>
आसुरी दैत्यविवरे नरस्त्री वसुधातले ॥ ९० ॥</p>
<p>कर्मगतीरेव प्रपञ्चयति-जायत इत्यादिना ॥ ९० ॥</p>
<p>राक्षसी राक्षसाधारे वानरी वनकोटरे ।<br>
सिंही गिरीन्द्रशिखरे किन्नरी कुलपर्वते ॥ ९१ ॥</p>
<p>कुलपर्वते हिमवदादौ ॥ ९१ ॥</p>
<p>विद्याधरी देवगिरौ व्याली च वनगर्तके ।<br>
लता तरौ खगी नीडे वीरुत्सानौ वने मृगी ॥ ९२ ॥</p>
<p>देवगिरौ मेरौ । वीरुत् गुल्मिनी ॥ ९२ ॥</p>
<p>शेते नारायणोऽम्भोधौ ध्यानी ब्रह्मपुरेऽब्जजः ।<br>
कान्तागतो हरः शैले स्वर्गे सुरवरो हरिः ॥ ९३ ॥</p>
<p>नारायणादीनामपि जीवगतिषु प्रपञ्चनं पदमेव हि तन्नित्यमनित्यापदिनः<br>
स्मृताः इत्यादिशिवपुराणानुरोधात् । नारायणादिसाल्प्यमुक्तजीवविषये वा योज्यम् ।<br>
अथवा इत आरभ्य न जीवगतयः प्रपञ्च्यन्ते किन्तु चितेः<br>
सर्वव्यापारकर्तृतैवेत्यदोषः । कान्तया गतः अर्धाङ्गसङ्गतः ॥ ९३ ॥</p>
<p>दिनं करोति तीक्ष्णांशुर्वर्षत्यम्बुधरो जलम् ।<br>
करोति श्वसनं संवित्सपर्वतमहोदधिम् ॥ ९४ ॥</p>
<p>श्वसनादिपदैर्वाय्वादिव्यापारा लक्ष्यन्ते ॥ ९४ ॥</p>
<p>ऋतुचक्रं प्रवहति सहसा कालमण्डलम् ।<br>
दिनरात्रितयोपैति तेजस्तिमिरतां क्रमात् ॥ ९५ ॥</p>
<p>ऋतुघटितं संवत्सरचक्रम् । कालमण्डलं युगमन्वन्तरादि ॥ ९५ ॥</p>
<p>क्वचिद्बीजरसोल्लासात्क्वचित्पाषाणमौनिनी ।<br>
क्वचिन्नदी रसवती क्वचित्कुमुदविस्तृतिः ॥ ९६ ॥</p>
<p>क्वचिद्वृक्षादौ बीजात्मकस्तदङ्कुरताहेतू रसात्मकश्चोल्लासो यस्याः ।<br>
पाषाणैर्मौनिनी निश्चला ॥ ९६ ॥</p>
<p>क्वचित्फलावलीपाकैः क्वचित्काष्ठानलादिभिः ।<br>
क्वचिच्छैत्यहिमद्वारि क्वचित्खादि न किञ्चन ॥ ९७ ॥</p>
<p>तृतीयान्तपदद्वयानन्तरमुपलक्षितेत्यध्याहार्यम् । शैत्येन हिममिवाचरत् हिमत्<br>
वारि जलं यस्याः । खं आकाशं आदिपदाद्वायुश्च अन्यत्र किञ्चन ॥ ९७ ॥</p>
<p>क्वचिदुज्ज्वलिताकारा क्वचित्कष्टा शिला क्वचित् ।<br>
क्वचिन्नीलाथ हरिता क्वचिदग्निः क्वचिन्मही ॥ ९८ ॥</p>
<p>कष्टा कुशकण्टकादिदुर्गमा ॥ ९८ ॥</p>
<p>सर्वात्मत्वात्सर्वगत्वात्सर्वशक्तित्वयोगतः ।<br>
सर्वत्वादेवंरूपैव खादप्यच्छैव सा परा ॥ ९९ ॥</p>
<p>सर्वशक्तित्वं माया तद्योगतः । सर्वत्वादेवंरूपा जगद्रूपैव । सर्वनाम्नो<br>
वृत्तिमात्रे पुंवद्भावश्छान्दसत्वान्न कृतः । परमार्थतस्तु खादप्यच्छैव<br>
सा चिदित्यर्थः ॥ ९९ ॥</p>
<p>चिच्चिनोति यथात्मानं येन यत्र यदा यदा ।<br>
तत्तथानुभवत्यम्बु स्पन्दाद्वीच्यादितां यथा ॥ १०० ॥</p>
<p>चित् आत्मानं स्वं येन भावेन यत्र यथा चिनोति विवर्तेनोपचयं नयति तथा तं<br>
भावमनुभवतीत्यर्थः ॥ १०० ॥</p>
<p>हंसी क्रौञ्ची बकी काकी सारसी तुरगी वृकी ।<br>
बकी बलाका हरिणी वानरी किन्नरी शुनी ॥ १०१ ॥</p>
<p>तान्भावान्पुनः प्रपञ्चयति-हंसीत्यादिना ।<br>
पुनर्बकीग्रहणमतिदीर्घपादचञ्चुजात्यन्तरसङ्ग्रहार्थम् । एवं<br>
बलाकाग्रहणमप्यतिधवलतूलकण्ठजातिग्रहणाय ॥ १०१ ॥</p>
<p>वटीका पिङ्गली शाली मक्षिका भ्रमरी शुकी ।<br>
धीः श्रीर्ह्रीः प्रीती रतिश्च शम्बरी शर्वरी शशी ॥ १०२ ॥</p>
<p>वटीकादयः पक्षिजातिभेदाः । शाली शारिका । प्रीती रतिरिति ढ्रलोपे इति दीर्घः । शम्बरी<br>
माया ॥ १०२ ॥</p>
<p>एतास्वन्यासु चान्यासु परिभ्रमति योनिषु ।<br>
विवर्तमानसंसारे जलावर्ते तृणं यथा ॥ १०३ ॥</p>
<p>योनिषु देहभेदेषु ॥ १०३ ॥</p>
<p>बिभेत्यथ स्वसङ्कल्पात्स्वशब्दादिव गर्दभी ।<br>
नानया सदृगन्यास्ति मुग्धा बाला चलाऽबला ॥ १०४ ॥</p>
<p>अबला दुर्बला ॥ १०४ ॥</p>
<p>एषा सा कथिता तुभ्यं जीवशक्तिर्महामुने ।<br>
प्राकृताचारविवशा वराकी पशुधर्मिणी ॥ १०५ ॥</p>
<p>कर्मात्मेत्यभिधां प्राप्ता शोच्याख्य परमात्मनः ।<br>
अनन्तं दुःखबहुलं स्वयं विभ्रममाश्रिता ॥ १०६ ॥</p>
<p>कर्मात्मा कर्मानुसारस्वभावा । तथा च श्रुतिः यथाकारी यथाचारी तथा भवति<br>
साधुकारी साधुर्भवति पापकारी पापो भवति पुण्यो वै पुण्येन कर्मणा भवति<br>
पापः पापेन इति ॥ १०६ ॥</p>
<p>असदेवानयाक्रान्तं विनाशि सहजं मलम् ।<br>
तण्डुलेनेव कञ्चूकमनन्ययाऽव्यवस्थितम् [कञ्चूकमित्यत्रार्षो<br>
दीर्घश्छन्दोनुरोधात् ।] ॥ १०७ ॥</p>
<p>अनन्यया स्वातिरिक्तसत्तास्फूर्तिशून्यया अविद्यया अव्यवस्थितमनियतम् ॥ १०७ ॥</p>
<p>अनन्तविभवभ्रष्टा दौर्भाग्यपरितापिनी ।<br>
शोचन्ती प्राप्य जीवत्वं भर्तृहीनेव नायिका ॥ १०८ ॥</p>
<p>भर्तृहीना नायिकेवानाथा स्थितेति शेषः ॥ १०८ ॥</p>
<p>जडगतेरवलोकय शक्ततां निजपदस्मरणेन विनेह चित् ।<br>
व्रजति कष्टमधः पतनाय या यदरघट्टघटीघनपीठवत् ॥ १०९ ॥</p>
<p>हे राम त्वं जडगतेरविद्यायाः शक्ततां सामर्थ्यमवलोकय । यद्यस्माद्धेतोर्या<br>
पूर्णब्रह्मस्वभावापि चित् अरघट्टस्य घटीयन्त्रस्य घटीषु प्रविष्टं<br>
घनपीठमाकाशस्तेन तुल्यं तद्वत् निजस्य निरतिशयानन्दपूर्णभावस्य<br>
घनसमुद्रादिसकलजलोपलक्षितसर्वजगदन्तर्भावनसामर्थ्यस्य च स्मरेण विना<br>
देहमात्रपरिच्छिन्नाहं घटीमात्रपरिच्छिन्नमहं भोगनिमित्तपुण्यव्यये<br>
अल्पजलक्षरणे च मम रिक्ततैव सम्पन्नेति मन्यमाना पुनः पुनः स्वपतनाय<br>
अधोधोव्रजति तत्कष्टमित्यर्थः ॥ १०९ ॥</p>
<p>इत्यार्षे श्रीवा०रामायणे वाल्मीकीये दे० मो० निर्वाणप्रकरणे पू० शिवपूजोपाख्याने<br>
चेत्योन्मुखचिद्विचारो नाम त्रिंशः सर्गः ॥ ३० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चेत्योन्मुखचिद्विचारो नाम त्रिंशः सर्गः ॥ ३० ॥</p>
<h1 id="०३१">०३१</h1>
<p>एकत्रिंशः सर्गः ३१</p>
<p>ईश्वर उवाच ।</p>
<p>चिनोत्यलीकमेवैवं सदुःखास्मीति भावनात् ।<br>
चित्स्वप्नक्षीवतामोहपतिता सम्भ्रमे यथा ॥ १ ॥</p>
<p>जीवतादिनिषेधेन सा शुद्धा चित्प्रदर्श्यते ।<br>
मनःप्राणेन्द्रियद्वारा बहिरन्तःप्रथा यया ॥</p>
<p>एवं वर्णितप्रकारं जीवजगद्भावमलीकमसदेवाज्ञानाच्चिनोति आरोपेण सञ्चिनोति ।<br>
स्वप्ने क्षीबता मदिरामदस्तत्कृते सम्मोहे पतिता ॥ १ ॥</p>
<p>अमृतापि मृतास्मीति विपर्यस्तमतिर्वधूः ।<br>
यथा रोदित्यनष्टैव नष्टास्मीति तथैव चित् ॥ २ ॥</p>
<p>वधूर्मुग्धा ॥ २ ॥</p>
<p>अकारणं विपर्यस्ता मतिर्भ्रान्तमपि स्थिरम् ।<br>
यथा जगत्पश्यतीदं तथाहन्ताभ्रमाच्चितिः ॥ ३ ॥</p>
<p>भ्रान्तं कुलालचक्रादि यथा स्थिरं निश्चलं पश्यति तथा जगदपि स्थिरं पश्यति ॥ ३<br>
॥</p>
<p>चित्तं हि कारणं त्वस्याः संसारानुभवे चितेः ।<br>
न च तत्कारणं किञ्चिच्चित्त्वान्यत्वात्यसम्भवात् ॥ ४ ॥</p>
<p>तच्चित्तं किञ्चिद्वस्तु न । कुतः । चित्त्वस्य तदन्यत्वस्य च अत्यन्तमसम्भवात् । अचित्त्वे<br>
जगदन्तःपातेन तत्कल्पनाहेतुत्वायोगादित्यर्थः ॥ ४ ॥</p>
<p>एवं हि कारणाभावाच्चेत्यस्यासम्भवादिति ।<br>
नासौ चित्तं ततश्चेत्यं यत्नतश्चेत्यते यया ॥ ५ ॥</p>
<p>चित्तासत्त्वादेव तच्चेत्यजगतोऽप्यसत्त्वं सिद्धमित्याह-एवमिति । यया चिता चित्तं<br>
यत्नतश्चेत्यते असौ चित् चित्तं तदधीनं चेत्यं च न किन्तु शुद्धैवेत्यर्थः ॥ ५ ॥</p>
<p>न दृश्यदर्शनद्रष्ट्टरूपं तैलमिवोपले ।<br>
न कर्तृकर्मकरणं दृशीन्दाविव कृष्णता ॥ ६ ॥</p>
<p>चित्तनेषेधादेव चिति चक्षुरादिप्रयुक्तदृश्यदर्शनद्रष्ट्टरूपत्रिपुटीनिषेधोऽपि<br>
सिद्ध इत्याह-नेत्यादिना । दृशि चिति ॥ ६ ॥</p>
<p>न मातृमेयमानानि नभसीव नवाङ्कुरः ।<br>
न चिच्चेतनचेत्यादि नन्दने खदिरो यथा ॥ ७ ॥</p>
<p>चिच्चित्तवृत्तिश्चेतनस्तदाश्रयश्चेत्यानि तद्विषयाः ।<br>
आदिपदान्मन्तृमतिमन्तव्यबुद्धिबोधबोद्धव्या अहङ्कर्त्रहङ्काराहङ्कार्याणि<br>
गृह्यन्ते ॥ ७ ॥</p>
<p>नाहन्त्वत्वंवतत्त्वादि पर्वतत्वमिवाम्बरे ।<br>
सदेहत्वान्यदेहत्वे शङ्खत्वमिव कज्जले ॥ ८ ॥</p>
<p>तत्त्वं परोक्षवस्त्वन्तरत्वम् । आदिपदात्तदाश्रयतद्व्याप्यतत्सम्बन्धा गृह्यन्ते ॥ ८<br>
॥</p>
<p>नानाऽनाना न चाप्यन्तरणाविव सुमेरवः ।<br>
न च शब्दार्थशब्दश्रीर्महोषरलता यथा ॥ ९ ॥</p>
<p>नाना जीवभेदा अनाना प्रतिदेहमात्माभेदाध्यासाश्चापि न । अणौ अन्तः सुमेरव इव ।<br>
शब्दा नामानि अर्थारूपाणि तेषां शब्दश्रीः कथापि नास्ति ॥ ९ ॥</p>
<p>नेति नेति न चैवार्कमण्डले रजनी यथा ।<br>
न वस्तुतावस्तुते च तुषारे तु यथोष्णता ॥ १० ॥</p>
<p>अथात आदेशो नेति नेति इत्यादयः शास्त्रीयसर्वदृश्यनिषेधा अपि<br>
तत्त्वप्रदर्शनपर्यन्तमेव । दृष्टे तु चित्तत्त्वे प्रतियोग्यप्रसिद्धेस्तेऽपि न<br>
सम्भवन्तीत्याह-नेतीति । वस्त्वतिरिक्तौ वस्तुताऽवस्तुताख्यधर्मावपि न स्तः ॥ १० ॥</p>
<p>न शून्यताशून्यते वा शिलाकोश इव द्रुमः ।<br>
शून्यताशून्यता नाम महती ख इवाखता ॥ ११ ॥</p>
<p>शिलायाः कोशे गर्भे । खे यथा प्रसिद्धा महती शून्यता अशून्यता च केवलं<br>
केवलीभावलक्षणा स्वरूपस्वच्छतैव विमर्शे अवशिष्यते नाणुमात्रमपि भिन्ना<br>
तथा चित्यपीति परेणान्वयः ॥ ११ ॥</p>
<p>केवलं केवलीभावस्वच्छतैवावशिष्यते ।<br>
न चित्तात्कस्यचिद्दोषाज्जातयैतदवाप्यते ॥ १२ ॥</p>
<p>ननु तर्हि हिरण्यगर्भात्मकं समष्टिचित्तमेवास्याश्चितः सर्वानर्थहेतुर्दोषः ।<br>
यस्मात्तत एव निमित्ताच्चतुर्विधशरीरेषु जातया अनया एतत्संसारदुःखमवाप्यते । न<br>
च तदस्माभिरुच्छेत्तुं शक्यमित्याशङ्क्याह-न चित्तादिति । चिद्दोषाच्चितो<br>
दोषभूतात् कस्य हिरण्यगर्भस्य चित्तान्निमित्ताज्जातया एतद्दुःखमवाप्यत इति न किन्तु<br>
तेन सृष्टा ये देहेन्द्रियविषयास्तेषु सर्वेष्वहम्ममेति सत्या इति च<br>
भावनामात्रेणायं प्रकृतः संसारलक्षणोऽनर्थः स्थित इत्यर्थः ॥ १२ ॥</p>
<p>तत्सर्वभावनामात्रेणानर्थः प्रकृतः स्थितः ।<br>
तज्ज्ञेऽप्यभावनामात्रेणानर्थ उपशाम्यति ॥ १३ ॥</p>
<p>अत एव तत्त्वज्ञे अभावनामात्रादुपशाम्यतीत्याह-तज्ज्ञेऽपीति ॥ १३ ॥</p>
<p>तज्ज्ञेऽप्यभावनामात्रादृतेऽन्यत्रोपयुज्यते ।<br>
न तृणं न च त्रैलोक्यमिति स्वायत्ततात्र या ॥ १४ ॥</p>
<p>अत एव तृणमिवापवदितुं शक्योऽपि त्रैलोक्यपदार्थो भावनाबलादेवातत्त्वविदां<br>
दुःसाध्यः स्थित इत्याह-न तृणमिति ॥ १४ ॥</p>
<p>स्वायत्त एव चैषोऽर्थो दुःसाध्यो भावनास्थितः ।<br>
यद्यन्न साध्यते पुंसा तत्कथं क्वेव लभ्यते ॥ १५ ॥</p>
<p>नन्वतिसुलभो भावनात्यागः स्वत एव कुतो न सिद्ध्यति तत्राह-यद्यदिति ।<br>
तृणमात्रस्यापि करप्रसारणयत्नं विना लाभादर्शनादिति भावः ॥ १५ ॥</p>
<p>निर्विकल्पाद्वितीया चिद्यासौ सकलगा सती ।<br>
परमैका परा साच्छा दीपिका तेजसामपि ॥ १६ ॥</p>
<p>भावनामात्रत्यागे परमपुरुषार्थरूपा परमार्थचित्सर्वत्र सुलभेत्याशयेन तां<br>
वर्णयति-निर्विकल्पेत्यादिना ॥ १६ ॥</p>
<p>सैषावभासनकरी सर्वगा नित्यनिर्मला ।<br>
नित्योदिता निर्मनस्का निर्विकारा निरञ्जना ॥ १७ ॥</p>
<p>घटे पटे वटे कुड्ये शकटे वानरे खरे ।<br>
असुरे सागरे भूते नरे नागे च संस्थिता ॥ १८ ॥</p>
<p>साक्षिवत्तिष्ठति सती स्पन्दते न च कुत्रचित् ।<br>
दीपः प्रकाशनायेव करोति न पुनः क्रियाम् ॥ १९ ॥</p>
<p>यथा दीपः पदार्थप्रकाशनाय स्वरूपस्थित्यैव प्रभवति न तु काञ्चन क्रियां<br>
करोति तद्वच्चिदपीत्यर्थः ॥ १९ ॥</p>
<p>मलिनाप्यमुनैषा साऽविकल्पाढ्या विकल्पिनी ।<br>
जडेवाप्यजडाभासा न सर्वा सर्वगैव च ॥ २० ॥</p>
<p>एषा एवम्प्रभावापि सा चित् अमुना देहादिभावनेनैव अमलिनापि मलिना सम्पन्ना ।<br>
एवमविकल्पाढ्यापि विकल्पिनीति सर्वत्र योज्यम् ॥ २० ॥</p>
<p>निर्विकल्पा परा सूक्ष्मा चिच्चिनोति स्वसंविदम् ।<br>
वातावाताङ्गमर्मादि यथा यन्त्रादिवेष्टने ॥ २१ ॥</p>
<p>इदानीं सर्वगतायाः सूक्ष्मतमायाश्चित एकैकस्मिन्देह एव आनखाग्रं<br>
विशेषव्याप्तिलक्षणे उपचये युक्तिमाह-निर्विकल्पेति । निर्विकल्पा<br>
विशेषाभिमानादिविकल्पास्पर्शिनी परा सर्वगता सूक्ष्माचित् वाते प्राणप्रधाने<br>
लिङ्गदेहे आवाता प्रतिबिम्बभावेनानुगता सती अङ्गानि हस्तपादादीनि मर्माणि<br>
हृदयादिस्थानानि आदिपदाद्द्विसप्ततिसहस्रनाडीभेदं च व्याप्य सर्वगतां<br>
स्वसंविदं तावन्मात्रे आकृष्येव चिनोति उपचयं नयति । यथा<br>
दीर्घसूक्ष्मकौशेयादितन्तुस्तर्कुयन्त्रादिसूचीवेष्टने अतिदीर्घमपि स्वं तावन्मात्रे<br>
उपसंहृत्य बदराद्याकारमुपचयं नयति तद्वदित्यर्थः ॥ २१ ॥</p>
<p>रूपालोकमनस्कारवलिता चिदबोधतः ।<br>
बोधतश्चैव भवति निद्रां सदसती यतः ॥ २२ ॥</p>
<p>अत एव जाग्रतः पुरुषस्य चिद्बही रूपाद्यालोकनैरन्तर्मनस्कारैश्च वलिता सती बोधतो<br>
बोधपक्षे भवति । निद्रां यतो गच्छतस्तु स्वप्ने वासनामयरूपालोकमनस्कारवलिता<br>
सती अन्तर्बोधतो बहिस्त्वबोधत इति पक्षद्वयेऽपि भवति । सुषुप्तौ<br>
त्वज्ञानमात्रसाक्षित्वान्न किञ्चिदवेदिषमित्युत्थितस्य परामर्शाच्च सदसती<br>
सत्यप्यसत्प्राया अबोधपक्ष एव भवतीत्यर्थः ॥ २२ ॥</p>
<p>सा परैव चिदत्यच्छा चिन्तामायाति चेतनात् ।<br>
साधुरेव यथाऽसाधुर्भाविते दुर्जनैषणाः ॥ २३ ॥</p>
<p>सा अत्यच्छा ब्रह्मचिदेव देहाद्यात्मता चेतना<br>
तदनुकूलप्रतिकूलप्राप्तिपरिहारचिन्तामायाति । यथा साधुरेव दुर्जनसङ्गत्या चिरं<br>
चित्ते भाविते संस्कृते सति दुर्जनैषणाह् प्राप्य असाधुर्भवति तद्वदित्यर्थः ॥ २३ ॥</p>
<p>मलेन स्वर्णमायाति ताम्रतां मलमार्जनात् ।<br>
पुनः कनकतामेति यथा चित्परमा तथा ॥ २४ ॥</p>
<p>अत एव पुनर्ब्रह्मात्मताभाविते चित्ते स ब्रह्मैव भवतीत्याशयेन दृष्टान्तमाह##-</p>
<p>स्वारोपशान्त्या स्वादर्शो यथैति प्रतिमास्थितिम् ।<br>
तथा सर्गमिवागम्य बोधात्स्वं याति तत्पदम् [चित्पदं इति पाठः ।] ॥<br>
२५ ॥</p>
<p>यथा शोभन आदर्शो दर्पणः स्वारोपितमलस्य मार्जनेन शान्त्या प्रतिमास्थितिं<br>
पुनः पुनः प्रतिबिम्बाभिव्यक्तियोग्यां स्थितिं स्वच्छतामेति<br>
तद्वच्चिदप्यज्ञानाज्जडजीवभावादिसर्गमिवागम्य । वा ल्यपि इत्यनुनासिकलोपविकल्पः<br>
। आगत्य स्थिता तत्त्वबोधात्तत्कैवल्यपदं यातीत्यर्थः ॥ २५ ॥</p>
<p>अभाववेदनादस्याः संसारः सम्प्रवर्तते ।<br>
स्वभाववेदनादेष त्वसदेवोपशाम्यति ॥ २६ ॥</p>
<p>अभावः असदज्ञानं तद्वेदनात् ॥ २६ ॥</p>
<p>यदा चित्त्वाच्चिनोत्यन्तरन्यतामसतीं तदा ।<br>
अहन्तामिव सम्प्राप्य नश्यतीवाप्यनाशिनी ॥ २७ ॥</p>
<p>अन्यतां भेदम् । उदरमन्तरं कुरुते अथ तस्य भयं भवति इति श्रुतेरिति भावः ॥ २७<br>
॥</p>
<p>ईषत्स्पन्दादधो याति भृगुप्रान्तात्तरोः फलम् ।<br>
यथा तथैष संवित्तेरधःपातो महानिव ॥ २८ ॥</p>
<p>ईषत्स्पन्दाद्वृन्तवियोजकप्रच्युतिमात्रात् । भृगुर्गिरितटं तत्प्रान्तात् । एष जीवभावः<br>
॥ २८ ॥</p>
<p>रूपादीनां तु सत्तैषा चित एवामलैव चित् ।<br>
द्वित्वैकत्वे त्वबोधोत्थे बोधेन विलयं गते ॥ २९ ॥</p>
<p>चित एवेति । अध्यस्तस्याधिष्ठानव्यतिरिक्तसत्त्वाभावादिति भावः । द्वित्वैकत्वे<br>
भेदाभेदाध्यासौ ॥ २९ ॥</p>
<p>सत्तामात्रेण चित्तस्य बोधश्चित्तेन्द्रियादिषु ।<br>
आलोकसत्तामात्रेण व्यवहारः क्रियास्विव ॥ ३० ॥</p>
<p>चित्तस्य चित्तसाक्षिणः ॥ ३० ॥</p>
<p>वातात्कनीनिकास्पन्दस्तद्दीप्तिर्दृष्टिरुच्यते ।<br>
तद्बाह्यवति तद्रूपरूपबोधस्तु चित्परा ॥ ३१ ॥</p>
<p>सामान्येनोक्तं विशिष्य चक्षुरादिषु विभज्योपपादयंश्चित एव सर्वत्र फलीभावं<br>
दर्शयति-वातादित्यादिना । चित्सन्निधिप्रेरिताद्वातात्<br>
व्यानवायोर्निमित्ताच्चक्षुःकनीनिकयोः स्पन्दो भवति । तस्यां स्थिता<br>
दीप्तिस्तैजसमिन्द्रियं दृष्टिश्चक्षुरित्युच्यते । तया कुल्याद्वारा जलमिव बाह्यं<br>
बहिःप्रापणीयं यदन्तःकरणं तद्वति तद्व्याप्ते घटादौ तद्रूपस्य<br>
तत्समानाकारस्य रूपस्य नीलपीतादेर्घटाद्याकारस्य च यो बोधः सत्ताप्रथा सा परा<br>
चिदेवेत्यर्थः ॥ ३१ ॥</p>
<p>त्वङ्मारुतौ जडौ तुच्छौ तत्सङ्गः स्पर्श उच्यते ।<br>
मननं स्पर्शसंवित्तिस्तत्संवित्तिस्तु चित्परा ॥ ३२ ॥</p>
<p>एवं स्पार्शनत्रिपुटीस्थलेऽपि त्वङ्मारुतौ जडौ तुच्छौ स्वतः सत्तास्फूर्तिशून्यौ ।<br>
अतश्चिदधीनसत्तास्फूर्तिबलादेव तयोः सङ्गः स्पर्शेन्द्रियकल्पनानिमित्तत्वात्स्पर्श<br>
उच्यते । तद्द्वारा तत्संयुक्तशीतोष्णादिद्रव्येषु मननं तदाकारा मनोवृत्तिः<br>
स्पर्शसंवित्तिरित्युच्यते । तत्संवित्तिस्तदवच्छिन्ना विषयान्तत्रिपुटीप्रथा तु परा<br>
साक्षिचिदेवेत्यर्थः ॥ ३२ ॥</p>
<p>गन्धतन्मात्रपवनसम्बन्धो गन्धसंविदः ।<br>
आसां तु मनसा हीनं वेदनं परमैव चित् ॥ ३३ ॥</p>
<p>एवं घ्राणेन्द्रियात्मना गन्धात्मना च विभक्तस्य गन्धतन्मात्रस्य<br>
नासाप्रवेशिपवनेन कृतः सम्बन्धो गन्धसंविदां<br>
गन्धाकारान्तःकारणवृत्तीनां निमित्तत्वाद्गन्धसंविदः । आसां त्रिपुटीनां<br>
मनसा हीनं विविक्तं यत्प्रथालक्षणं वेदनं सा परमा साक्षिचिदेवेत्यर्थः ॥ ३३ ॥</p>
<p>शब्दतन्मात्रश्रवणवातसङ्गान्मनो विना ।<br>
सुषुप्तसदृशी संवित्परमा चिदुदाहृता ॥ ३४ ॥</p>
<p>एवं शब्दतन्मात्रस्य श्रवणेन्द्रियस्य व्यानवातस्य च सङ्गादुत्पन्ना<br>
मनोवृत्तयः शब्दसंवित्तयस्तासु मनोशं विना विहाय सुषुप्तसदृशी निर्विकारा<br>
या साक्षिसंवित्सा परमा चित् । एवं रासनत्रिपुटीसक्षिचिदपि विविच्य द्रष्टव्येति भावः ॥<br>
३४ ॥</p>
<p>क्रियोन्मुखत्वं सङ्कल्पात्सङ्कल्पो मननक्रमः ।<br>
मननं चित्तकालुष्यमात्मा चिन्निर्मला भवेत् ॥ ३५ ॥</p>
<p>एवं<br>
कर्मेन्द्रियप्रवृत्तिनिमित्तसङ्कल्पात्मकमनोवृत्तितन्मालिन्यसाक्षितयाप्यात्मचिद्विवे<br>
चनीयेत्याह-क्रियोन्मुखत्वमिति ॥ ३५ ॥</p>
<p>चित्प्रकाशात्मिका नित्या स्वात्मन्येवावसंस्थिता ।<br>
इदमन्तर्जगद्धत्ते सन्निवेशं यथा शिला ॥ ३६ ॥</p>
<p>एवं चान्तर्बहिश्च सर्वद्वैतस्फूर्तेः साक्षिचिन्मात्रात्मकत्वे सर्वं द्वैतं<br>
तस्यामेवाध्यस्तमिति फलितमित्याह-चिदिति । यथा स्फटिकशिला स्वान्तर्गतं<br>
वनगिरिनद्यादि प्रतिबिम्बसन्निवेशं धत्ते तद्वत् ॥ ३६ ॥</p>
<p>अद्वितीया दधानेदं विकारादिविवर्जितम् ।<br>
नास्तमेति न चोदेति स्पन्दते नो न वर्धते ॥ ३७ ॥</p>
<p>विकारादिविवर्जितमिति क्रियाविशेषणम् । अधिष्ठानतत्त्वात्मना विकारादिविवर्जितमिति वा ॥<br>
३७ ॥</p>
<p>सङ्कल्पाज्जीवतामेत्य निःसङ्कल्पात्मनात्मना ।<br>
चिज्जडं नो जडं भावं भावयन्ती स्वसंस्थिता ॥ ३८ ॥</p>
<p>चित् जडं जगत् नो जडमजडं वास्तवभावं भावयन्ती सती स्वयं स्वरूपे स्थिता<br>
भवतीत्यर्थः ॥ ३८ ॥</p>
<p>रथस्त्वस्याश्चितेर्जीवो जीवस्याहङ्कृती रथः ।<br>
अहङ्कृते रथो बुद्धिस्ततो बुद्धेर्मनो रथः ॥ ३९ ॥</p>
<p>इदानीं चितो बहिःसंसरणे रथपरम्परां कल्पयन्नाह-रथ इति द्वाभ्याम् ॥ ३९ ॥</p>
<p>मनसस्तु रथः प्राणः प्राणस्याक्षगणो रथः ।<br>
अक्षौघस्य रथो देहो देहस्य स्पन्दनो रथः ॥ ४० ॥</p>
<p>स्पन्दनः कर्मेन्द्रियगणः ॥ ४० ॥</p>
<p>स्पन्दनं कर्म संसारे जरामरणपञ्जरम् ।<br>
एवं प्रवर्तितं चक्रमिदमादिविभूतिजम् ॥ ४१ ॥</p>
<p>सर्वेषामपि रथानां संसारे स्पन्दनं भ्रमणमेव कर्म । साध्यमित्यर्थः ।<br>
जरामरणोपलक्षिता देहा एव पञ्जराणि यत्र तथाविधं जीवखगदोलाचक्रं<br>
आदेर्मूलकारणस्येश्वरस्य विभूत्या मायैश्वर्येण जातम् ॥ ४१ ॥</p>
<p>प्रतिभासत एवात्मन्यसत्स्वप्न इवाततः ।<br>
मनागपि न सत्यात्म मृगतृष्णाम्बुवत्स्थितम् ॥ ४२ ॥</p>
<p>मायिकत्वमेवोपपादयति-प्रतिभासत इति ॥ ४२ ॥</p>
<p>रथस्त्वत्र स्मृतः प्राणः कल्पनाया मुनीश्वर ।<br>
यत्र प्राणमरुत्तत्र मननं परितिष्ठति ॥ ४३ ॥</p>
<p>मनसस्तु रथः प्राण इति यदुक्तं तत्र वक्ष्यमाणार्थोपयुक्तं विशेषं<br>
वक्तुमुपपत्तिमाह-रथ इति । कल्पनाया मानसकल्पनाया निमित्तत्वादिति शेषः ।<br>
तदेव दर्शयति-यत्रेत्यादिना ॥ ४३ ॥</p>
<p>आलोकश्रीः स्थिता यत्र रूपं तत्रैव राजते ।<br>
प्राणो बली स्थितो यत्र तदेव परिवेपति ॥ ४४ ॥</p>
<p>बली सूत्ररूपत्वात्सर्वधारणचालनसमर्थः ॥ ४४ ॥</p>
<p>यत्प्रयाति वनं वात्या तदेव परिघूर्णते ।<br>
मनस्याकाशसंलीने न प्राणः परिवेपति ॥ ४५ ॥</p>
<p>एवं मनसोऽपि प्राणक्रियानिमित्तत्वमस्तीति व्यतिरेकमुखेनाह-मनसीति । आकाशे<br>
हार्दाकाशे संलीने सति ॥ ४५ ॥</p>
<p>तेजस्यसत्तामायाते न रूपमिव राजते ।<br>
प्राणे प्रशान्ते मरुति मनोन्तर्न मनागपि ॥ ४६ ॥</p>
<p>रूपं यथा न राजते तद्वदित्यर्थः । एवं प्राणनिरोधादपि मनो निरुध्यत इत्याह##-</p>
<p>वात्यायामुपशान्तायां रजो न परिकम्पते ।<br>
यत्र प्राणो मरुद्याति मनस्तत्रैव तिष्ठति ॥ ४७ ॥</p>
<p>अत एव तस्य तद्रथत्वमुक्तमित्याह-यत्रेति ॥ ४७ ॥</p>
<p>यत्र यत्रानुसरति रथस्तत्रैव सारथिः ।<br>
प्राणसम्प्रेरितं चित्तं याति देशान्तरे क्षणात् ॥ ४८ ॥</p>
<p>क्षेपणोन्मुक्तपाषाण इव तत्रान्यथा क्षयि ।<br>
यत्र पुष्पं तत्र गन्धो यत्राग्निस्तत्र सोष्णता ॥ ४९ ॥</p>
<p>क्षेपणं यन्त्रविशेषः । अन्यथा प्राणनिरोधे मनः क्षयि । क्षीयत इत्यर्थः ॥ ४९ ॥</p>
<p>यत्र प्राणो मरुद्याति यत्रेन्दुस्तत्र तच्छविः ।<br>
संवित्तिः पवनस्पन्दान्नाडीसंस्पर्शनश्च सः ॥ ५० ॥</p>
<p>प्राणः समष्टिव्यष्टिरूपः । इन्दुश्चन्द्रस्तदंशभूतं मनश्च । छविश्चन्द्रिका<br>
मनोवृत्तयश्च । अत एव चाक्षुषादिसंवित्तिषु प्रत्येकं वायोरपि निमित्तता<br>
प्राङ्मयोपदर्शितेत्याशयेनाह-संवित्तिरिति । सर्वाङ्गेष्वन्नरसप्रवेशार्थं<br>
सर्वनाडीसंस्पर्शनश्च स पवनः ॥ ५० ॥</p>
<p>संवित्तिस्फारता चित्तं मनस्तत्प्राणकोटरे ।<br>
सर्वत्र विद्यते संविद्व्योमस्वच्छा जडाजडे ॥ ५१ ॥</p>
<p>चित्तमनोघटितलिङ्गशरीरात्मके तस्मिन् प्राणकोटरे चितो बिम्बप्रतिबिम्बभावेन<br>
द्विगुणीकरणेन स्फारतापि तत्तस्मादेवोपपन्नेत्याह-संवित्तीति ॥ ५१ ॥</p>
<p>क्षुभ्यन्तीव तु सा प्राणस्पन्दादित्यनुभूयते ।<br>
सत्तामात्रस्वरूपेण जडेषु समवस्थिता ॥ ५२ ॥</p>
<p>तत्रोपपत्तिमाह-क्षुभ्यन्तीवेति । स्फुटाभिव्यक्त्या सञ्चलन्तीव यतो लिङ्गे<br>
चिदनुभूयते इत्यर्थः ॥ ५२ ॥</p>
<p>प्राणसम्बोधिता [प्राणसम्बोधितो वेत्ति वेदनात्मतया जडः इति मूले<br>
पाठः जडोऽपि देहः प्राणसम्बोधितः सन्नित्यादिर्व्याख्यापाठश्चान्यत्र ।<br>
] वेत्ति वेदनात्मतया जडे ।<br>
नानास्फारसमुल्लासैर्यः पूर्वं परिवल्गति ।<br>
प्राणेऽतीते त्वमननः स एवाशु न वेपति ॥ ५३ ॥</p>
<p>जडेऽपि देहे प्राणसम्बोधिता सती सर्गादिवेदनात्मतया आध्यासिकचित्तादात्म्यबलेन<br>
वेत्ति । यो देहः पूर्वं जीवनदशायां परिवल्गति व्यवहरति स एव न वेपति न कम्पते ॥<br>
५३ ॥</p>
<p>पुर्यष्टके चित्परमा स्वे मुने प्रतिबिम्बति ।<br>
आदर्श एव प्रतिमा दृश्यते नोपलादिषु ॥ ५४ ॥</p>
<p>भूतान्तःकरणप्राणज्ञानकर्मेन्द्रियैर्युतम् । अविद्याकामकर्माढ्यं लिङ्गं<br>
पुर्यष्टकं विदुः । तस्मिन्पुर्यष्टके ॥ ५४ ॥</p>
<p>मनः पुर्यष्टकं विद्धि सर्वकार्यैककारणम् ।<br>
तदैव भेदैः कथितमन्यैः स्वाशयकल्पितैः ॥ ५५ ॥</p>
<p>ननु प्राणनिमित्तो मनसि चित्प्रतिबिम्ब उक्त इदानीं तु पुअर्यष्टके स उच्यते तत्कथं न<br>
विरोधस्तत्राह-मन इति । अन्यैराचार्यैः स्वाशयकल्पितैः शिष्यबोधनोपायैः ॥ ५५<br>
॥</p>
<p>यस्मादुदेति कलनाकुलदृश्यजालं यत्तत्र च स्थितवदित्यनुभूतमुच्चैः ।<br>
यस्मान्मनो विपरिवर्तति देहदृष्ट्या सर्वं तु तत्परमवस्त्विति विद्धि विश्वरम्<br>
॥ ५६ ॥</p>
<p>इदानीं जीवतदुपाधितद्भोग्यलक्षणस्य विश्वस्योत्पत्तिस्थितिलयेषु<br>
चिदेकरससन्मात्रब्रह्माधीनत्वात्परमार्थतो ब्रह्मैव<br>
तदित्यनुभावयन्नुपसंहरति-यस्मादिति । यस्माद्धेतोस्तत्र चित्येवोदेति ।<br>
यद्यस्मात्तत्रैव स्थितवत् । चकारात्तत्रैव लीयते । यस्माद्धेतोर्मन एव देहदृष्ट्या<br>
विपरिवर्तति भ्रमति । छान्दसं परस्मैपदम् । तत्तस्माद्विश्वं परमवस्तु<br>
ब्रह्मैव नान्यदिति विद्धीत्यर्थः ॥ ५६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
मनःप्राणैक्यप्रतिपादनं नामैकत्रिंशः सर्गः ॥ ३१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मनःप्राणैक्यप्रतिपादनं नामैकत्रिंशः सर्गः ॥ ३१ ॥</p>
<h1 id="०३२">०३२</h1>
<p>द्वात्रिंशः सर्गः ३२</p>
<p>ईश्वर उवाच ।</p>
<p>मुने शृणु कथं कार्यकारिणी स्पन्दशालिनी ।<br>
चरन्ती च तनुं पुंसामुपैति परमाभिधाम् ॥ १ ॥</p>
<p>विचेष्टयति देहादि यथा पुर्यष्टकं गता ।<br>
यथा देहान्तरं याति तत्सर्वमिह वर्ण्यते ॥</p>
<p>परमा चित् प्रागुक्तरीत्या पुंसां तनुं पुर्यष्टकं चरन्ती प्रविष्टा सती कथं कया<br>
रीत्या कार्याणि ऐहिकपारलौकिककर्माणि करोति तच्छीला कथं च<br>
तदनुकूलदेहादिस्पन्दशालिनी सती अभिधां चलति स्नाति भुङ्क्ते यजते ब्राह्मणः<br>
क्षत्रियो देवदत्त इत्यादिशब्दाभिलापयोग्यतां उपैति तत्सर्वं कथयामि<br>
शृण्वित्यर्थः ॥ १ ॥</p>
<p>प्राक्तनैस्तैर्निहन्त्येव स्वमनोमननेहितैः ।<br>
कर्मवातैर्विचित्रेहैः परिपीवरतां गतैः ॥ २ ॥</p>
<p>देहस्पन्दे चित्प्रतिबिम्बजीवचलनं हेतुस्तच्चलने च तदुपाधिपुर्यष्टकरूपमनस्तया<br>
परिणता वास्तवचित्स्वभावतिरोधात्री मायाशक्तिर्हेतुस्तस्या मनोरूपेण परिणतौ<br>
पूर्वपूर्वदेहान्तपरिणामसञ्चितकर्मराशिरेव हेतुः । बृहदारण्यके<br>
[बृहदारण्यके पञ्चमाध्याये [द्वितीयटिप्पणीनिर्दिष्टा श्रुतत्तु<br>
निर्णयसागरीयबृहदारण्यके तृतीयाध्याये द्वितीयब्राह्मणान्ते समुपलभ्यते<br>
पूर्वसंशोधकैस्तु पञ्चमाध्यायगतेति यदुक्तं तत्प्रमादविलसितमिति मन्यामहे<br>
। तृतीयटिप्पण्यां च हेतुष्वितिपदमादर्शाधारेणामाद्धिर्विनिवेशितम् ।] द्वितीये<br>
ब्राह्मणे ।]-कर्म हैवतदूचतुः [तत्तत्र विचारावस्थायामेकान्ते स्थित्वा<br>
कर्म हैवाश्रयं पुनः पुनः कार्यकरणोपादानहेतुमूचतुः । न केवलमूचतुरपि<br>
तु कालेश्वराद्यभ्युपगतेषु हेतुषु यत्तौ प्रशशम्मतः कर्म हैव<br>
तत्प्रशशंसतुरिति ।] कर्मैव तत्प्रशशंसतुः इति<br>
ग्रहातिग्रहरूपबन्धहेतुत्वस्य [ग्रहाः प्राणजिह्वावाक्चक्षुः<br>
श्रोत्रमनोहस्तत्वचः । अतिग्रहा अपानरसनामरूपशब्दकामकर्मस्पर्शसञ्ज्ञाः ।<br>
] कर्मस्वेव व्यवस्थापनादित्याशयेनाह-प्राक्तनैरित्यादिना ।<br>
शक्तिरनादिमायारूपा ब्रह्मशक्तिः । स्वावरणशक्त्या स्वाश्रयं ब्रह्मनिहन्त्येव<br>
नास्ति न भातीति प्रतीतियोग्यतां नीत्वा प्राक्तनैरनादिकालादारभ्य<br>
सञ्चयात्परिपीवरतामतिपुष्टतां<br>
गतैर्विचित्रेहैर्बहुविधकामवासनान्वितैर्मननैस्तैर्मानसैरीहितैः<br>
कायवाक्चेष्टारूपैश्च विहितनिषिद्धकर्मव्रातैर्निमित्तैर्मनस्तया<br>
पुर्यष्टकात्मकमनोभावेन गता परिणता सती चितेः स्वाधिष्ठानचित्सत्तातश्चिदिव<br>
स्वस्वभावबलाज्जडेव मिश्रभावमागता भूत्वा ज्ञानकर्मव्यवहारोचिता सती<br>
स्वशक्तिभूतया अनया ज्ञानकर्मेन्द्रियादिप्रणाड्या सा मायाशक्तिरेव<br>
द्रष्टदर्शनदृश्यादिनवविधसंसाररूपेण स्फुरति नृत्यति नान्यत्किञ्चिदिति<br>
द्वयोरर्थः ॥ २ ॥</p>
<p>मनस्तया गता शक्तिः सज्जडेवागता चितेः ।<br>
सा स्फुरत्यनया ब्रह्मन्नुचिता शक्तिभूतया ॥ ३ ॥</p>
<p>अस्याः प्रसादादिह सा चित्कलङ्कवती मुने ।<br>
जगद्गन्धर्वनगरं करोति न करोति च ॥ ४ ॥</p>
<p>अस्या मायाशक्तेः अविचारलक्षणाद्विचारलक्षणाच्च प्रसादात्क्रमात्करोति न करोति चेति<br>
सम्बन्धः ॥ ४ ॥</p>
<p>चित्ताद्यसत्तया देहो मूकस्तिष्ठति कुड्यवत् ।<br>
तत्सत्तया हि स्फुरति नभःसम्प्रेरिताश्मवत् ॥ ५ ॥</p>
<p>तर्हि ब्रह्मचित्सन्निधानाद्देह एव सर्वं करोतु किं चित्तादिकल्पनया तत्राह##-</p>
<p>यथा स्फुरत्यतिजडमयोऽयस्कान्तसन्निधौ ।<br>
तथा स्फुरति जीवोऽयं सति सर्वगते परे ॥ ६ ॥</p>
<p>जीवस्य प्राणकर्मेन्द्रियव्यापारेषु ब्रह्म सन्निधिमात्रेण साधारणं<br>
निमित्तमित्याह-यथेति ॥ ६ ॥</p>
<p>सर्वस्थयात्मशक्त्यैव जीव एष स्फुरत्यलम् ।<br>
मुकुरो बिम्बमादत्ते द्रव्यात्मन्यस्थितादपि ॥ ७ ॥</p>
<p>बुद्ध्यादि प्रथायां ज्ञानेन्द्रियप्रयोजनेषु च प्रतिबिम्बार्पणेनासाधरणं<br>
निमित्तमित्याशयेनाह-सर्वस्थयेति । आत्मरूपया चिच्छक्त्यैव स्फुरति<br>
स्वपरप्रथासमर्थो भवति । ननु भौतिकत्वाद्द्रव्यस्वभावे स्थितं जीवोपाधिभूतं<br>
लिङ्गमद्रव्यस्वभावाद्ब्रह्मणः सकाशात्कथं प्रतिबिम्बमादत्ते द्रव्ये<br>
द्रव्यस्यैव प्रतिबिम्बननियमदर्शनादिति चेत्तत्राह-मुकुर इति । मुकुरेण<br>
द्रव्यस्वभावे अस्थितादपि गुणक्रियाजात्यादेः प्रतिबिम्बादावदर्शनान्न द्रव्यादेव<br>
प्रतिबिम्बो ग्राह्य इति नियम इत्यर्थः ॥ ७ ॥</p>
<p>प्रविस्मृतस्वभावत्वाज्जीवोऽयं जडतां गतः ।<br>
मोहाद्विस्मृतभावत्वाच्छूद्रतामिव सद्द्विजः ॥ ८ ॥</p>
<p>यदि ब्रह्मप्रतिबिम्बो जीवस्तर्हि कथं तस्य अज्ञाननिद्रालस्यादिजाड्यानुभवः । न हि<br>
सूर्यप्रतिबिम्बे अभास्वरतासम्भव इत्याशङ्क्याह-प्रविस्मृतेति ॥ ८ ॥</p>
<p>प्रविस्मृतस्वभावा हि चिच्चित्तत्वमुपागता ।<br>
मोहापहतचित्तत्वात्सुमहानिव दीनताम् ॥ ९ ॥</p>
<p>चित्तत्वं चित्तधर्मं जाढ्यमालिन्यादि । सुमहान् गाधिलवणहरिश्चन्द्रादिरिव ॥ ९ ॥</p>
<p>जडयाऽवशया देहो वातशक्तिसमानया ।<br>
सञ्चाल्यते तदनया वारीव वीचिमालया ॥ १० ॥</p>
<p>चित्ततादात्म्याध्यासाच्चित्तधर्मदैन्यादि<br>
प्राप्तिवत्प्राणतादात्म्याध्यासात्तद्धर्मदेहसञ्चलनहेतुत्वमप्यस्याः<br>
सिद्धमित्याह-जडयेति । वातशक्तिः प्राणस्तत्तादात्म्यापत्त्या तत्समानतया ॥ १० ॥</p>
<p>कर्मात्मना वराकेण जीवेन मनसामुना ।<br>
चाल्यन्ते देहयन्त्राणि पाषाणा इव वायुना ॥ ११ ॥</p>
<p>कर्मात्मना उक्तरीत्या क्रियास्वभावत्वमापन्नेन मनसा मननशक्तिमता ।<br>
उपाधिपारवश्याद्वराकेणात्यन्तदीनेन । यथा<br>
नौकास्तम्भनिबद्धदीर्घपटाद्युपाधिपरवशेन वायुना नौकास्थाः पाषाणा<br>
अभिमतं देशं प्रति चाल्यन्ते तद्वत् ॥ ११ ॥</p>
<p>शरीरशकटानां हि कर्षणे परमात्मना ।<br>
मनःप्राणोदयौ ब्रह्मन्कृतौ कर्मकृतौ दृढौ ॥ १२ ॥</p>
<p>मनःप्राणोदयौ मनःप्राणशक्तिकर्मकृतौ भृत्यौ बलीवर्दौ वा ॥ १२ ॥</p>
<p>चिज्जडं तूररीकृत्य रूपं जीवत्वमेत्य च ।<br>
मनोरथमुपारुह्य वहत्प्राणतुरङ्गमम् ॥ १३ ॥</p>
<p>स्वाप्नव्यवहारसाधारण्याय मनस एव रथत्वं कल्प्यम् मुख्यामुख्यप्राणानां<br>
तु तुरङ्गमत्वमित्याशयेनाह-चिदिति ॥ १३ ॥</p>
<p>क्वचिज्जातपदार्थत्वं क्वचिन्नष्टपदार्थताम् ।<br>
क्वचिद्बहुपदार्थत्वं क्वचिदेकपदार्थताम् ॥ १४ ॥</p>
<p>क्वचित् जाग्रत्स्वप्नयोर्जातपदार्थत्वमाविर्भूतपदार्थत्वं बहुपदार्थत्वं च ।<br>
क्वचित्सुषुप्ते नष्टपदार्थतां तिरोभूतसर्वपदार्थतां अविद्यैकपदार्थतां च गते<br>
वेति परेणान्वयः ॥ १४ ॥</p>
<p>गतेव भिन्नेवास्त्येवमत्यजन्ती निजं पदम् [पदमित्यत्र वपुरिति पाठो<br>
व्याख्यानुगुणः स्यात् ।] ।<br>
जलतेव तरङ्गत्वं सैवासदसदोदिता ॥ १५ ॥</p>
<p>किं सा दुग्धं दधिभावेनेव जीवजगद्भावेन परिणामान्नष्टा नेत्याह-अस्तीति ।<br>
एवं परिणतापि निजं पारमार्थिकं वपुः स्वरूपमत्यजन्ती सती तत्त्वदृशा<br>
असज्जाग्रदिव व्यवहारदृशाप्यसत्स्वप्न इव च आ उदिता ईषद्विकसितेत्यर्थः ॥ १५ ॥</p>
<p>उपजीव्यात्मनो रूपं परं स्फुरति वृत्तिषु ।<br>
आलोकमुपजीव्येमं रूपश्रीर्दृश्यगा यथा ॥ १६ ॥</p>
<p>आत्मन्यध्यस्तत्वादेवात्मसत्तामेवोपजीव्य मनोवृत्तिप्रतिफलितात्म चिद्बलेनैव<br>
मनोरूपं जीवजगत्प्रथत इत्याह-उपजीव्येति ॥ १६ ॥</p>
<p>परमात्मनि चित्तत्त्वे स्थिते सति निरामये ।<br>
जीवो जीवति सालोकं दीपे सति गृहं यथा ॥ १७ ॥</p>
<p>चिदेव तत्त्वं पारमार्थिकं रूपं यस्य तथाविधे ॥ १७ ॥</p>
<p>आधयो व्याधयश्चैव प्रयान्त्यस्य प्रपीनताम् ।<br>
अपामिव तरङ्गत्वं वीचित्वस्येव फेनता ॥ १८ ॥</p>
<p>एवं देहचेष्टाहेतुता चित उपपादिता । इदानीं तस्या देहान्तरप्राप्तिप्रकारं वक्तुं<br>
वैराग्याय च देहनिमित्तदुःखानि प्रपञ्चयति-आधय इत्यादिना ॥ १८ ॥</p>
<p>आधिव्याधिभिराकीर्णशरीराम्भोजषट्पदः ।<br>
जीवो वैषम्यमायाति तरङ्गत्वे यथा पयः ॥ १९ ॥</p>
<p>वैषम्यं दैन्यदुःखादि ॥ १९ ॥</p>
<p>चिच्छक्तिः सर्वशक्तित्वान्नाहं चिदिति भावनात् ।<br>
अत्र सैवैति वैवश्यं सूर्यो दीप्तैरिवाम्बुदैः ॥ २० ॥</p>
<p>अत्र देहे । यथा सूर्यो दीप्तैः<br>
स्वप्रकाशितैरेवाम्बुदैर्मेघैस्तिरोधानम्लानिखण्डितत्वादिवैवश्यं<br>
द्रष्टदृष्ट्या तद्वत् ॥ २० ॥</p>
<p>वैवश्याच्च्यवती मौढ्यान्न विन्दत्यात्मसंविदम् ।<br>
घनजाढ्यपराभूतः स्वाङ्गावदलनं यथा ॥ २१ ॥</p>
<p>च्यवती ज्ञानानधिकृतयोनिष्ववतरन्ती । शप्श्यनोरिति नुमोऽभावश्छान्दसः । यथा<br>
घनेन मदिरादिमदजाड्येन पराभूतः पुरुषः खड्गादिना स्वाङ्गावदलनं न<br>
विन्दति नानुसन्धत्ते तद्वत् ॥ २१ ॥</p>
<p>प्राप्य चाप्यनुसन्धानमस्या मोहो विनश्यति ।<br>
घनमोहरतो जन्तुः स्वकार्यस्मरणं यथा ॥ २२ ॥</p>
<p>कदा तर्हि चितो मोहो नश्यति तदाह-प्राप्येति । यथा मदादिघनमोहरतो जन्तुः<br>
कालेन स्वकर्मस्मरणं प्राप्य निर्मोहो भवति तद्वत् ॥ २२ ॥</p>
<p>यदाङ्गसंविदां वातस्पन्दशक्तिः प्रमोषतः ।<br>
न करोत्यनुसन्धानं कुष्ठी स्पन्दैषणं यथा ॥ २३ ॥</p>
<p>इदानीं देहत्यागप्रकारं वक्तुमुपक्रमते-यदेति । यदा वातस्य प्राणस्य<br>
स्पन्दशक्तिः अङ्गसंविदां आनखाग्राल्लिङ्गोपाधिद्वारा प्रविष्टजीवसंविदां<br>
हृदि लिङ्गस्योपसंहारेण प्रमोषतो निमित्ताद्धस्तपादादेरनुसन्धानं न करोति ।<br>
यथा कुष्ठी गलितानामङ्गुल्यादीनां स्पन्दैषणं न करोति तद्वत् । तदा हृदि<br>
स्थितं भुशुण्डोपाख्याने वर्णितं पद्मपत्रं प्राणसञ्चारानुकूलतया न स्फुरति<br>
न कम्पत इति परेणान्वयः ॥ २३ ॥</p>
<p>असंवित्स्पन्दतो देहे पद्मपत्रं हृदि स्थितम् ।<br>
न स्फुरत्यपरामृष्टं दारुपात्रं यथा बहिः ॥ २४ ॥</p>
<p>यथा यज्ञे ऋत्विग्भिरपरामृष्टं दारुपात्रं न स्पन्दते तद्वत् ॥ २४ ॥</p>
<p>निःस्पन्दे पद्मपत्रेऽन्तः प्राणाः शान्तिं प्रयान्त्यमी ।<br>
तालवृन्ते यथाऽस्पन्दे बहिः पवनशक्तयः ॥ २५ ॥</p>
<p>शान्तिं तेजसि विलयम् । मनः प्राणे प्राणस्तेजसि इति श्रुतेः ॥ २५ ॥</p>
<p>प्राणे शान्तेतरस्पर्शे [शान्तेऽन्तरस्पर्शादित्यपि पाठः ।] जीवो<br>
निष्पूर्णमूकताम् ।<br>
याति शान्ते नभोवायौ न दृश्यत्वं यथा रजः ॥ २६ ॥</p>
<p>रूपोपाधिविलयान्निरर्गलं पूर्णो नामोपाधिविलयान्मूकश्च यः कारणात्मा<br>
तद्भावं याति ॥ २६ ॥</p>
<p>विरजं विगताधारं मनो हि शिष्यते मुने ।<br>
तिष्ठत्यात्मपदं लब्ध्वा जलादितरुबीजवत् ॥ २७ ॥</p>
<p>रजोगुणप्रधानस्वाधारप्राणोपरमादेव विरजं विगताधारं च मनोपि सहैव<br>
प्राणेन कारणात्मपदं लब्ध्वा तद्भावेनैव शिष्यते । तर्हि किं सर्वथा गतं<br>
नेत्याह-तिष्ठतीति ।<br>
जलादिभूतमात्रोपष्टब्धपार्थिवतरुबीजवत्पुनर्देहाविर्भावोन्मुखं<br>
तिष्ठतीत्यर्थः ॥ २७ ॥</p>
<p>इति वैकल्यमायातैः कारणौघैः समन्ततः ।<br>
पुर्यष्टके शमं याते देहः पतति निश्चलः ॥ २८ ॥</p>
<p>स एवास्या देहत्याग इत्याह-इतीति ॥ २८ ॥</p>
<p>चिच्चेत्यचेतनान्मोहात्स्पन्दमायान्ति वासनाः ।<br>
तदीरिता स्मरत्यन्तरन्यद्विस्मरति स्वयम् ॥ २९ ॥</p>
<p>पुर्यष्टकस्य तर्हि केन हेतुनोद्भव इतिचेद्धृत्पद्मस्पन्दात्तत्स्पन्दश्च<br>
पूर्वपूर्वभोक्त्रादिभावस्मृतेः । सा च वासनास्पन्दाद्वासनास्पन्दे च<br>
स्वरूपाज्ञानकृतं चितश्चेत्याकारचेतनं हेतुरिति तत्त्वोन्मुखत्वय<br>
चितश्चेत्याकारता प्रतिपत्तिलक्षणा बहिर्मुखतैव प्रथमं पौरुषयत्नेन<br>
निरोद्धव्येत्याशयेनाह-चिच्चेत्यचेतनादिति ॥ २९ ॥</p>
<p>हृत्पद्मपत्रस्फुरणात्स्फुटं पुर्यष्टकं भवेत् ।<br>
हृत्पद्मयन्त्रे वहनाद्रुद्धे पुर्यष्टकं क्षयि ॥ ३० ॥</p>
<p>वहनाच्चलनाद्रुद्धे । निश्चले सतीति यावत् ॥ ३० ॥</p>
<p>देहे पुर्यष्टकं यावदस्ति तावत्स जीवति ।<br>
शान्ते पुर्यष्टके देहो मृत इत्युच्यते द्विज ॥ ३१ ॥</p>
<p>विरुद्धमलसम्बोधाच्छेदभेददशावशात् ।<br>
न प्रस्फुरति हृत्पद्मयन्त्रमभ्यन्तरे यदा ॥ ३२ ॥</p>
<p>परस्परविरुद्धानां वातपित्तकफाख्यानां मलानां रागद्वेषादिवासनामलानां<br>
च सम्बोधात् प्रकोपात् शस्त्रादिकृतदेहच्छेदभेदादिवशाच्च । अभ्यन्तरे<br>
देहमध्ये ॥ ३२ ॥</p>
<p>तदा पुर्यष्टकं शान्तिमुपैति गगने शनैः ।<br>
संरोधिते वातयन्त्रे यथा पवनसन्ततिः ॥ ३३ ॥</p>
<p>वातयन्त्रे व्यजनादौ ॥ ३३ ॥</p>
<p>स्वसंवित्तिवशाज्जीवो वैवश्यमुपगच्छति ।<br>
पद्मयन्त्रं शरीरस्थं प्रवाहं याति नित्यदा ॥ ३४ ॥</p>
<p>स्वस्य संवित्तिः सङ्कल्पस्तद्वशात् वैवश्यं मरणादि दुःखसहस्रम् । सर्वैकान्य<br>
किं यत्तदः काले दा इति दाप्रत्ययविधानान्नित्यदेति च्छान्दसम् ॥ ३४ ॥</p>
<p>वासना विमला येषां हृदयान्नापसर्पति ।<br>
स्थिरैकरूपजीवास्ते जीवन्मुक्ताश्चिरायुषः ॥ ३५ ॥</p>
<p>अत एव भोगवासनाशून्येषु तत्सङ्कल्पाभावान्न मृत्युवश्यतेत्याह-वासनेति ।<br>
विमला रागादिमलरहिता ॥ ३५ ॥</p>
<p>संरुद्धे पद्मयन्त्रे हि प्राणे शान्तिमुपागते ।<br>
देहः पतत्यधैर्योऽयं काष्ठलोष्टसमः क्षितौ ॥ ३६ ॥</p>
<p>यथैव व्योम मरुति लीनं पुर्यष्टकं भवेत् ।<br>
तथैव तत्रैव तदा लयमेति मनो मुने ॥ ३७ ॥</p>
<p>व्योममरुति हृद्व्योमवायौ प्राणे ॥ ३७ ॥</p>
<p>सुचिराभ्यस्तभावं तु वासनाखचितं मनः ।<br>
यत्र तत्र भ्रमत्स्वर्गनरकादि प्रपश्यति ॥ ३८ ॥</p>
<p>एवं लीनस्य मनसः पुनः स्वर्गनरकादिभोजकादृष्टप्रबोधितस्य हार्दाकाशे एव<br>
चक्षुषो वा मूर्ध्नो वा अन्येभ्यो वा शरीरदेशेभ्यो<br>
निर्गमनयमलोकादिगमनस्वर्गनरकभोगादिकं स्वकल्पनैव न तु बहिः स्वर्गादयो<br>
नामान्ये सन्तीत्याशयेनाह-सुचिरेति ।<br>
सुचिरमनादिकालादभ्यन्तस्तत्तद्भोगयोग्यशरीरादिभावो येन । यत्र तत्रेति<br>
स्वर्गादेर्नियतदेशसत्त्वनिराकरणार्थम् ॥ ३८ ॥</p>
<p>शरीरं शवतामेति मनोमारुतवर्जितम् ।<br>
गते गृहजने दूरं गृहं संशून्यतामिव ॥ ३९ ॥</p>
<p>सर्वगा चिच्चेतनतो जीवीभूय मनःस्थिता ।<br>
पुर्यष्टकवपुर्भूत्वा साऽऽतिवाहिकदेहिनी ॥ ४० ॥</p>
<p>तस्या देहान्तरग्रहणक्रममाह-सर्वगेति । सर्वगा ब्रह्मचिदेव अनेन<br>
जीवेनात्मनानुप्रविश्य नामरूपे व्याकरवाणि इति<br>
श्रुत्युक्तचेत्याकारानुप्रवेशचेतनतः ॥ ४० ॥</p>
<p>तन्मात्रपञ्चकं चित्तं क्रोडीकृत्य व्यवस्थिता ।<br>
स्वप्नभ्रमवदाकारं भावात्स्थूलं प्रपश्यति ॥ ४१ ॥</p>
<p>तन्मात्राणि सूक्ष्मभूतानि तेषां पञ्चानां सङ्घातात्मकं<br>
चित्तमातिवाहिकदेहाख्यं पुर्यष्टकम् । भावात्सङ्कल्पनात् ॥ ४१ ॥</p>
<p>दृढभावनया पश्चात्तत्रैव रसशालिनी ।<br>
आतिवाहिकदेहत्वं विस्मरत्यखिलं क्षणात् ॥ ४२ ॥</p>
<p>रसशालिनी अहन्ताशक्तिमती ॥ ४२ ॥</p>
<p>असत्येव शरीरेऽस्मिन्कृतकृत्रिमभावना ।<br>
नयत्यसत्यं सत्यत्वं सत्यं चासत्यतामपि ॥ ४३ ॥</p>
<p>अस्मिन् उक्तलक्षणे स्थूलदेहे । असत्यं जगत्सत्यत्वं नयति आरोपेण प्रापय्ति । सत्यं<br>
स्वीयब्रह्मभावम् । असत्यतां नास्ति न भातीति स्वप्रतीतियोग्यताम् ॥ ४३ ॥</p>
<p>सर्वगा हि चिदंशेन जीवीभूयाभवन्मनः ।<br>
मनः पुर्यष्टकरथमाक्रामति ततो जगत् ॥ ४४ ॥</p>
<p>चित्तसंसरणे क्रममाह-सर्वगेति । अंशेन बुद्धिप्रतिबिम्बितांशेन ॥ ४४ ॥</p>
<p>पुर्यष्टकं वातमयं देहमुत्थापयत्यलम् ।<br>
हृत्स्पन्दिवेताल इव जीवतीत्युच्यते तदा ॥ ४५ ॥</p>
<p>वातमयं सूत्रभूतप्राणप्रचुरम् । यदा उत्थापयति तदा हृदि प्रविश्य स्पन्दी<br>
स्पन्दनशीलो वेतालो यस्य तथाविधः श इव जीवतीत्युच्यते जनैरित्यर्थः ॥ ४५ ॥</p>
<p>क्षीणे पुर्यष्टके चित्तं यदा व्योमनि लीयते ।<br>
तदा स्फुरति देहोऽयं मृत इत्युच्यतेऽपि च ॥ ४६ ॥</p>
<p>व्योमनि हार्दाकाशे ब्रह्मणि । स्फुरति काष्ठलोष्टादिवदचेतनः स्फुटो भवति ॥ ४६ ॥</p>
<p>स्वभाववशतो जीवो विस्मृत्या शक्तिमृच्छति ।<br>
वैवश्यात्कालवशतः पर्णं जर्जरतामिव ॥ ४७ ॥</p>
<p>स्वस्याऽजरामरब्रह्मरूपतां विस्मृत्य जरठदेहगतामशक्तिं स्वयं ऋच्छति<br>
प्राप्नोति ॥ ४७ ॥</p>
<p>जीवशक्त्या परामृष्टे निरुद्धे पद्मयन्त्रके ।<br>
प्राणे संरोधमायाते म्रियते मानवो मुने ॥ ४८ ॥</p>
<p>ततः पूर्ववन्म्रियत इत्याह-जीवशक्त्येति । जीवसम्बन्धिन्या प्रागुक्तस्मृतिशक्त्या<br>
अपरामृष्टे अत एव चलनान्निरुद्धे सति ॥ ४८ ॥</p>
<p>यथा जातानि जातानि चान्यान्यन्यानि कालतः ।<br>
वृक्षात्पर्णानि शीर्यन्ते शरीराणि तथा नृणाम् ॥ ४९ ॥</p>
<p>पुनः पुनर्नानाशरीरग्रहणं तत्र संसरणं जरामरणान्तमेव<br>
बोध्यमित्याशयेनाह-यथेति । नृणां जीवानाम् ॥ ४९ ॥</p>
<p>जायन्ते च म्रियन्ते च शरीराणि शरीरिणाम् ।<br>
पादपानां च पर्णानि का तत्र परिदेवना ॥ ५० ॥</p>
<p>चिदम्बुधौ स्फुरन्त्येता देहबुद्बुदपङ्क्तयः ।<br>
इतश्चान्या इतश्चान्या एतास्वास्था न धीमतः ॥ ५१ ॥</p>
<p>सर्वगापि चिदेतस्मिंश्चेतसि प्रतिबिम्बति ।<br>
पदार्थमन्तरादत्ते नान्यो हि मुकुरादृते ॥ ५२ ॥</p>
<p>उक्तमेवोपसंहर्तुमनुवदति-सर्वगेति ॥ ५२ ॥</p>
<p>चिदमलनभसि प्रयत्नरूपाः परिवितते तदतन्मयाः स्फुरन्ति ।<br>
कलकलमुखराः स्फुटाभिरामा विविधशरीरविमोहतापनाय ॥ ५३ ॥</p>
<p>परितो वितते पूर्णे चिदमलनभसि प्रयत्नरूपाः<br>
पूर्वतनस्वीयशुभाशुभप्रयत्नपरिणतिरूपाः । अत एव सुखदुःखफलभोगे<br>
हास्यरोदनादिकलकलैः कोलाहलैर्मुखराः । तदतन्मयाश्चिदचित्प्रचुरजीवजगद्रूपाः<br>
कल्पनाः स्फुटाभिरामा आपातरमणीया विविधैः शरीरैर्जननमरणादिभ्रान्त्या<br>
आत्मविमोहतापनाय स्फुरन्ति । प्रतिभासन्त इत्यर्थः ॥ ५३ ॥</p>
<p>इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०<br>
देहपातविचारो नाम द्वात्रिंशः सर्गः ॥ ३२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
देहपातविचारो नाम द्वात्रिंशः सर्गः ॥ ३२ ॥</p>
<h1 id="०३३">०३३</h1>
<p>त्रयस्त्रिंशः सर्गः ३३</p>
<p>श्रीवसिष्ठ उवाच ।</p>
<p>चन्द्रार्धशेखरधर चित्तत्त्वस्य महात्मनः ।<br>
अनन्तस्यैकरूपस्य द्वित्वं कथमुपागतम् ॥ १ ॥</p>
<p>यथा जीवजगद्भेदा मोहसङ्कल्पकल्पिताः ।<br>
विचारेणैव सम्भाव्यास्तथा तर्कैरिहोच्यते ॥</p>
<p>सर्वगापि चिदेतस्मिंश्चेतसि प्रतिबिम्बतीति यदुक्तं यच्च दृढभावनया<br>
पश्चात्तत्रैव रसशालिनीत्याद्युक्तं तत्रोभयत्राप्यनुपपत्तिं वसिष्ठः शङ्कते##-<br>
चन्द्रार्धशेखरधर । अर्धशब्दस्य षोडशतमभागनिष्ठत्वेन<br>
समांशवाचित्वाभावेनानपुंसकत्वात् अर्धं नपुंसकम् इत्यस्याप्रवृत्तेः<br>
षष्ठीतत्पुरुषः । अनन्तस्य दिक्कालवस्तुकृतपरिच्छेदशून्यस्य एकरूपस्य<br>
सजातीयविजातीयस्वगतभेदशून्यस्य चिल्लक्षणस्य तत्त्वस्य सजातीयजीवरूपं<br>
विजातीयजडजगद्रूपं च द्वित्वं कथमुपागतम् किं स्वत उत परतः । नाद्यः ।<br>
अविकारत्वादनवयवत्वाच्च । नापि द्वितीयः । द्वितीयस्यैवाप्रसिद्धेरिति भावः ॥ १ ॥</p>
<p>कथं च तन्महादेव रूढं पर्यायसङ्कुलम् ।<br>
भवेद्दुःखोपघाताय प्रज्ञया विनिवारितम् ॥ २ ॥</p>
<p>यदि तु निर्निमित्तमेव तदा गतमिति ब्रूषे तर्हि सङ्कोचे<br>
मानाभावादनन्तकोटिभिस्तत्पर्यायैर्बन्धनैः सङ्कुलं व्याप्तं चिरानुवृत्त्या<br>
रूढं तत् प्रज्ञया तत्त्वबोधेनैकत्वागन्तुकत्वाभ्यां दुर्बलतमेन कथं<br>
विनिवारितं सत् आत्यन्तिकदुःखोपघाताय भवेत् ।<br>
निर्निमित्तस्यैकस्याप्युच्छेदाप्रसिद्धेः कथञ्चिदेकस्योच्छेदेऽप्यन्येषामनन्तानां<br>
तादृशबन्धानां परिशेषात्पुनःपुनरन्यान्यनिर्निमित्तबन्धोत्पत्तेर्दुर्वारत्वाच्च<br>
न प्रागुक्तब्रह्मशक्तिमायानिमित्तं मिथ्याभूतमेव तदिति न कश्चिद्दोष इति युक्तम् ।<br>
सा ह्यागन्तुकी वा स्यात्सहजा वा आद्येऽपि स्वत उत्पन्ना उत परसम्बन्धाधेयेति विमर्शे<br>
अनिर्मोक्षानवस्थादिदोषापत्तेः । सहजाया अग्न्यौष्ण्यशक्तिवत्सति<br>
ब्रह्मण्यपनेतुमशक्त्या अनिर्मोक्षतादवस्थ्यात् ऐकरस्यश्रुतिवैरस्यप्रसङ्गाच्च ।<br>
किं च मायाशक्तेर्मिथ्यात्वे अत्यन्तासत्त्वादसतः कार्योत्पादकत्वायोगात्स एव<br>
समुत्थितो निर्हेतुकद्वैतोत्पादवादः । सत्यत्वे ज्ञानेन<br>
निवृत्त्ययोगादनिर्मोक्षदोषानिर्मोक्ष इत्युभयतस्पाशा रज्जुः । न च निष्कर्षे<br>
सत्त्वासत्त्वातिरिक्ता तृतीया विधा केनचिद्व्यवस्थापयितुं शक्या । तयैव विधया<br>
ज्ञानोत्तरमपि द्वैतस्यानिवार्यत्वात् । न हि तृतीया सा ज्ञेन प्रथमा द्वितीया वा<br>
कर्तुं शक्या । ज्ञानस्याकारकत्वादन्यस्यान्यात्मतायोगात्##-<br>
॥</p>
<p>ईश्वर उवाच ।</p>
<p>सर्वशक्ति हि तद्ब्रह्म सदेकं विद्यते यदा ।<br>
तदा निर्मूल एवायं द्वित्वैकत्वकलोदयः ॥ ३ ॥</p>
<p>न वयं जीवजगदादिद्वैतं प्रमाणैरुपपादयितुं प्रवृत्ताः किन्तु<br>
मोहादनादिकालादारभ्य भ्रान्त्या प्रसक्तं<br>
तदध्यारोपापवादन्यायमाश्रित्यापवदितुम् । तत्राध्यारोपे सर्गादौ<br>
यत्कामकर्मवासनादिनिमित्तकारणानां ब्रह्माविद्याद्युपादानकारणानां<br>
वियदादिक्रमस्य व्यष्टिसमष्टिस्थूलसूक्ष्मादिविभागकोशभेदादीनां कल्पनं तत्<br>
सर्वं स्वयमसत्यमपि सत्यवस्तुपरिचयोपायतया श्रुत्या कल्पितं<br>
परमार्थसत्यप्रयोजनाविसंवादितया इतरवादिकल्पनापेक्षया उत्कृष्टमिति<br>
श्रोतॄणां विश्वासजननाय लोकदृशैवोपपत्तिभिः शास्त्रेषु समर्थ्यते । परिचिते तु<br>
सर्वात्मके सर्वप्रतीचि तस्याद्वितीयताबोधनाय परमार्थदृष्टिमेवावलम्ब्यापोद्यत<br>
एवेति तस्मिन्नेकत्वमभ्युपेत्य तद्विरुद्धद्वित्वासम्भवोद्भावनं तव<br>
स्वाभ्युपगतविरुद्धं सिद्धान्तविरुद्धं चेति कथं न पश्यसीत्याशयेन<br>
श्रीभगवान्समाधत्ते-सर्वशक्तीत्यादिना । यदा ब्रह्म व्यवहारदृशा<br>
सर्वशक्ति परमार्थदृशा तु एकं सदेव विद्यत इति व्यवस्थितं<br>
दृष्टिद्वयमङ्गीकृतं तदा द्वित्वैकत्वलक्षणायाः कलायाः<br>
सर्वशक्त्यैकदेशादुदयो यस्य तथाविधस्तदापेक्षो निर्मूल एव ।<br>
यस्माद्व्यवहारदृशा अध्यारोपः परमात्मदृशाऽपवादः न<br>
तावद्व्यवहारदृष्ट्या यः सर्वज्ञः सर्वविद्यस्य ज्ञानमयं तपः इति<br>
श्रुत्योपपादितात्सर्वज्ञात्सर्वशक्तिमतो जीवजगद्द्वैतागमोऽनुपपन्नः ।<br>
धर्मिग्राहकमानेन तस्य तत्स्वभावस्यैव निर्णयात् ।<br>
तदेतद्ब्रह्मापूर्वमनपरमनन्तरमबाह्यम् । यत्र नान्यत्पश्यति नान्यच्छृणोति<br>
नान्यद्विजानाति स भूमा इति श्रुतिदर्शितपरमार्थदृष्टिगम्ये तु न कदाचिदपि<br>
द्वित्वं तद्विरोध्येकत्वं वा प्रसक्तमिति तत्र तदनुपपत्त्युद्भावनं<br>
निर्मूलमेवेत्यर्थः ॥ ३ ॥</p>
<p>सति द्वित्वे किलैकं स्यात्सत्येकत्वे द्विरूपता ।<br>
कले द्वे अपि चिद्रूपे चिद्रूपत्वात्तदप्यसत् ॥ ४ ॥</p>
<p>ननु नेह नानास्ति किञ्चन न तु तद्द्वितीयमास्ति ततोऽन्यद्विभक्तम् विभुं<br>
चिदानन्दमरूपमद्भुतम् इत्यादिश्रुतिभिर्द्वित्वमेव निषिध्यते<br>
नैकत्वमित्यविरुद्धमेकत्वं कथं द्वित्वतुल्यकक्षतया निषिध्यते तत्राह-सतीति ।<br>
सति प्रसिक्ते द्वित्वे तद्व्यावृत्तये एकत्वं कल्प्यते । सति चैकत्वे तदेवैकत्वान्तरसहितं<br>
द्वित्वमिति कल्प्यत इति परस्परसापेक्षकल्पनत्वात्तुल्यकक्षे एव ते ।<br>
तत्रैकत्वलक्षणधर्मस्यापि तदतिरिक्तस्य कल्पने<br>
चिदैकरस्यव्याघातप्रसङ्गात्तदप्यसदेवेत्यर्थः ॥ ४ ॥</p>
<p>एकाभावादभावोऽत्र एकत्वद्वित्वयोर्द्वयोः ।<br>
एकं विना न द्वितीयं न द्वितीयं विनैकता ॥ ५ ॥</p>
<p>कार्यकारणयोरेकसारत्वादेकरूअप्ता ।<br>
फलान्तस्यापि बीजादेर्विकारादिह कल्पना ॥ ६ ॥</p>
<p>इदानीं व्यवहारपरमार्थदृष्ट्योरुपदेशादिव्यवहाराय मिश्रणेऽपि<br>
सत्ताद्वैविध्यकल्पनान्न परमार्थसति व्यावहारिकसत्तया जीवजगद्द्वैतविरोध<br>
इत्याह-कार्येति । बीजादेः पुनः फलान्तस्य यथा स एवायमिति<br>
प्रत्यभिज्ञायमानैकस्वभावे अनुगतद्रव्ये विकारान्नानात्वकल्पना<br>
तद्वदुपपत्तेरित्यर्थः ॥ ६ ॥</p>
<p>चित्त्वं चेत्यविकल्पेन स्वयं स्फुरति तन्मयम् ।<br>
विकारादि तदेवान्तस्तत्सारत्वान्न भिद्यते ॥ ७ ॥</p>
<p>यदि तु सर्वविकाराणां परमार्थसत्ताव्यतिरिक्ता व्यावहारिकसत्ता नाभ्युपेयते तदा<br>
सुतरां द्वैतं चिद्विकल्प एव फलित इति राहुशिरोद्वैतविरोधोद्भावनतुल्यस्त्वदाक्षेप <br>
इत्याशयेनाह-चित्त्वमिति । अन्तः स एव सारः परमार्थो यस्य तत्त्वात् । एवं च<br>
मायातत्कार्याणां पृथक्सत्त्वपक्षः अपृथक्सत्त्वपक्षः<br>
असत्त्वपक्षस्तृतीयविधापक्षो वा<br>
नानावादिकल्पितप्रधानपरमाणुक्षणिकाक्षणिकविज्ञानशून्यतादिपक्षो वा यः<br>
कश्चित्त्वयाभ्युपगम्यतां तथाप्यसङ्गाद्वयचिन्मात्रास्पर्शी स सर्वोऽपि<br>
चिदधीनसिद्धिकश्चिद्विकल्पमात्रमिति चितः कदापि बन्धप्रसक्तिरेव यत्र दुर्लभा<br>
तत्राऽनिर्मोक्षोद्भावनं दूरनिरस्तमेवेति भावः ॥ ७ ॥</p>
<p>विकारादिविकल्पोऽयं तत उत्थाय वस्तुषु ।<br>
याति सार्थकतां नानाकार्यकारणतादिभिः ॥ ८ ॥</p>
<p>तत्सारत्वमेवोपपादयति-विकारादीति । यतोऽयं<br>
षड्भावविकारलक्षणस्तदाश्रयघटादिलक्षणश्च विकल्पस्ततः सद्वस्तुनः<br>
सकाशादेवोत्थाय आविर्भूय जलाहरणाद्यर्थक्रियाकारणत्वादिभिः सार्थकतां<br>
भोगपर्यवसानं याति । भोगश्च चिदवसानतैवेति तन्मात्रसारतेत्यर्थः ॥ ८ ॥</p>
<p>तरङ्गाः सलिले येऽपि तोये शैलस्य ते समाः ।<br>
शशशृङ्गसमः सोऽपि यस्य सत्यः शशाङ्कुरः ॥ ९ ॥</p>
<p>एवं जगतो विकल्पनामात्रत्वे केचिज्जलतरङ्गादयो व्यावहारिकाः<br>
मरुमरीचिकातोयतरङ्गाः प्रातिभासिकाः<br>
वन्ध्यापुत्रशशशृङ्गादयस्त्वत्यन्तासन्त<br>
इत्यवान्तरवैलक्षण्यविकल्पोऽप्यज्ञस्यैवेत्याह-तरङ्गा इति । यस्य तत्त्वविदःइ<br>
शशादुद्भिन्नो वीहियवाद्यङ्कुरोऽपि ब्रह्मैवेति सत्यस्तस्य ये सलिले<br>
प्रसिद्धास्तरङ्गास्ते शैलस्य मूर्ध्नि कल्पिते तोये ये तरङ्गास्तैः समाः । स शैलोऽपि<br>
शशशृङ्गसमः । स्वतोऽसत्त्वस्य ब्रह्मसत्तया सत्त्वकल्पनस्य च त्रिष्वपि<br>
साम्यादित्यर्थः ॥ ९ ॥</p>
<p>वस्तुबोधोऽत्र सन्धत्ते तत्रालं वाग्विकल्पनैः ।<br>
व्यवच्छेदादि दुश्छेद्यं वचोवाच्यात्किल द्विज ॥ १० ॥</p>
<p>यस्त्वत्र जगत्यबोधकृतः सर्वपदार्थानां परस्परव्यावृत्तिलक्षणो<br>
व्यवच्छेदस्तं वस्तुबोधस्तत्त्वसाक्षात्कार एव सन्धत्ते स्फुटितशकलानि<br>
सन्धानेनेवैकतां नयति । तत्र ईदृशे विषये वाग्विकल्पनैर्युक्त्युपन्यासैः अलं<br>
साध्यं नास्ति । यतः अनपगते अज्ञाने वचोवाच्याद्युक्तिसहस्रादपि<br>
अपरोक्षभ्रमसिद्धं व्यवच्छेदादि द्वैतं दुरुच्छेद्यमित्यर्थः ॥ १० ॥</p>
<p>ब्रह्मणः सर्वशक्तित्वं तत्त्वतो न विभिद्यते ।<br>
तरङ्गकणकल्लोलजलौघ इव वारिणः ॥ ११ ॥</p>
<p>तत्त्वदृशा दर्शने तु ब्रह्मणः सर्वशक्तित्वं सर्वजगदाकारमायिकरूपं<br>
तन्मात्रं तत्त्वतो न विभिद्यते । तत्रैव तिरोभवतीत्यर्थः ॥ ११ ॥</p>
<p>पुष्पपल्लवपत्रादि लताया नेतरद्यथा ।<br>
द्वित्वैकत्वजगत्त्वादि त्वन्त्वाहन्त्वं तथा चितेः ॥ १२ ॥</p>
<p>तथा च अपागादग्नेरग्नित्वं वाचारम्भणं विकारो नामधेयं त्रीणि रूपाणीत्येव<br>
सत्यम् इति श्रुतिदर्शितन्यायेन लताद्यैक्यदर्शने तदीयपुष्पपल्लवादिभेदानामिव<br>
तत्त्वदर्शने जगद्भेदानामप्यनृतत्वे त्वत्प्रश्नोऽतिनिरालम्बन इत्याह##-</p>
<p>देशकालविकारादिः कृतो भेदश्चितस्तु यः ।<br>
तच्चिदेतदसत्प्रोक्तं न प्रश्नोऽत्र तवोचितः ॥ १३ ॥</p>
<p>यो भेदः कृतः तत्सः चित् चिदेव चिद्द्वित्वमेव नास्ति तत्र द्वित्वं<br>
कथमुपागतमित्येतत्त्वया असत्प्रोक्तम् । अत्र असद्विषये तव प्रश्नो नोचित इत्यर्थः ॥ १३ ॥</p>
<p>देशकालक्रियासत्तानियत्वाद्याश्च शक्तयः ।<br>
चिदात्मिका एव चितः सत्त्वात्सम्पतिताः स्वतः ॥ १४ ॥</p>
<p>यतश्चितः सत्त्वादेव सम्पतिताः सम्पन्नसत्ताका अतश्चिदात्मिका एव ॥ १४ ॥</p>
<p>चित्तत्त्वं चित्तचेत्येहं चिद्ब्रह्माद्यभिधा स्मृता ।<br>
यथा वीच्याद्यभिधार्हं स्थितमम्बुतरङ्गकम् ॥ १५ ॥</p>
<p>चित्तं चेत्यं तदीहाश्च तेषां समाहारो रूपप्रपञ्चश्चित्तत्त्वमेव । एवं<br>
ब्रह्मादिस्तम्बपर्यन्ता अभिधा नाम प्रपञ्चोऽपि चिदेव स्मृता । अम्बुतरङ्गकं<br>
अम्बुतरङ्गानुगतं रससामान्यं यथा वीच्याद्यभिधार्हं स्थितं तद्वत् ॥ १५ ॥</p>
<p>असम्भवत्तरङ्गस्य चिद्विलासमहाम्बुधेः ।<br>
तरङ्गितत्वमिव यत्तत्तावच्चेत्यसङ्गिता ॥ १६ ॥</p>
<p>तरङ्गितत्वमिव यद्विवर्तनं तदेव चेत्यसम्बन्ध इत्यर्थः ॥ १६ ॥</p>
<p>तदेतत्परमं ब्रह्म सत्येश्वरशिवादिभिः ।<br>
शून्यैकपरमात्मादिनामभिः परिगीयते ॥ १७ ॥</p>
<p>शून्यपदेन असद्वा इदमग्र आसीत् इति श्रुतिस्थमसत्पदं लक्ष्यते ॥ १७ ॥</p>
<p>एवं रूपपदातीतं यद्रूपं परमात्मनः ।<br>
यत्तु नामाहममलं विषयो न गिरां च तत् ॥१८ ॥</p>
<p>मत्तत्त्वं परमार्थतस्तदेवेत्याह-एवमिति । रूपाणि पदानि नामानि च तदतीतं यत्<br>
अहम् । तुशब्दः पुरोदृश्यमानसाकाररूपव्यावृत्त्यर्थः । तत् गिरां वाचां<br>
चान्मनसां चन विषयः ॥ १८ ॥</p>
<p>यदिदं दृश्यते तस्यास्तल्लताया महाचितेः ।<br>
फलपल्लवपुष्पादि न भिन्नं तन्मयं यतः ॥ १९ ॥</p>
<p>यदिदं दृश्यते जगत् तत् तस्याश्चितेश्चिल्लक्षणाया लतायाः<br>
फलपल्लवपुष्पादीत्यन्वयः ॥ १९ ॥</p>
<p>महाविद्योपनयना चिद्भवत्यभिधा सती ।<br>
सा जीवत्वेन बाह्यत्वं तदा द्वीन्द्विव पश्यति ॥ २० ॥</p>
<p>यदि तु अनृतमेव जीवजगद्भावं विवेकाय पृच्छसि तदा शृणु । सा चित् महती<br>
अविद्या उपनयनं विचित्रवर्णरञ्जितोपनेत्रं यस्यास्तथाविधा यदा भवति तदा<br>
जीवत्वेन अभिधीयत इत्यभिधा तथाविधा सती द्वीन्द्विव स्वबाह्यत्वं<br>
बाह्यजीवजगद्भावं पश्यतीत्यर्थः ॥ २० ॥</p>
<p>स्वयमान्यैवमस्मीति भावयित्वा स्वभावतः ।<br>
अन्यतामिव संयाति स्वविकल्पात्मिकां स्वतः ॥ २१ ॥</p>
<p>अन्या अब्रह्माचिद्रूपास्मि ॥ २१ ॥</p>
<p>अकलङ्केन रूपेण रूपं यत्सकलङ्कवत् ।<br>
संसारसरितं प्राप्य चेतनेनैव चेतति ॥ २२ ॥</p>
<p>अकलङ्केनैव रूपेण स्थितापि सकलङ्कवद्यत्पुर्यष्टकरूपं कल्पितं तेन<br>
संसारसरितं प्राप्य औपाधिकचेतनेनैव चेतति न निष्कलङ्कचेतनेनेत्यर्थः ॥ २२ ॥</p>
<p>चिद्वपुः स्वयमेतेन ह्येकतामेति जीवताम् ।<br>
चित्तत्त्वस्यावभासेन जीवो जीवति तन्मयः ॥ २३ ॥</p>
<p>एतेन पुर्यष्टकेन एकतां तादात्म्याध्यासलक्षणां जीवतां एति । तन्मयश्चित्प्रचुरः<br>
सन् जीवति प्राणनादिक्रियां लभते ॥ २३ ॥</p>
<p>आतिवाहिकदेहोऽपि जीवतां समुपागतः ।<br>
भावनापञ्चकं भूत्वा द्रव्यमस्मीति वेत्त्यलम् ॥ २४ ॥</p>
<p>इत्थं सर्वगापि चिदेतस्मिंश्चेतसि प्रतिबिम्बतीत्येतदाक्षेपांशं समाधाय<br>
दृढभावनया पश्चात्तत्रैव रसशालिनीत्येतदाक्षेपांशं समाधातुं तस्य<br>
स्थूलदेहप्राप्तिक्रममाह-आतिवाहिकेति । भावनापञ्चकं<br>
पाञ्चभौतिकस्थूलदेहसंस्कारात्मकं भूत्वा देहलाभाय<br>
व्रीहियवतिलमाषादिद्रव्यमहं सम्पन्नमस्मीति वेत्ति । त इह व्रीहियवास्तिलमाषा इति<br>
जायन्ते इति श्रुतेरित्यर्थः । श्रुतौ इतिशब्दो भाविदेहानुकूलद्रव्यमात्रोपलक्षणार्थः<br>
। तेन स्थावरस्वेदजादिदेहप्राप्तिस्थले तत्तद्बीजानुकूलजलादिद्रव्यभावोऽप्यस्य भवतीति<br>
द्योतनाय द्रव्यमस्मीति वेत्तीति सामान्योक्तिः ॥ २४ ॥</p>
<p>तद्द्रव्यं प्राणिना भुक्तमाशु गच्छति वीर्यताम् ।<br>
ततोऽहं प्राणवाञ्जातो वेत्तीत्यनुभवात्मकम् ॥ २५ ॥</p>
<p>वीर्यतां रेतस्त्वम् । वृक्षादौ तु बीजभावम् । ततः स्त्रियां निषेकक्रमेणाहं<br>
प्राणवान् स्थूलदेहो जातोऽस्मीति वेत्तीत्यर्थः ॥ २५ ॥</p>
<p>अहन्तादिक्रमेणाशु पञ्चकानुभवभ्रमात् ।<br>
स्थावरं जङ्गमं सर्वं वेत्ति तत्तद्भवत्यलम् ॥ २६ ॥</p>
<p>अनुभवात्मकं ब्रह्मैव उक्तेनाहन्तादिक्रमेण पञ्चानां सङ्घः पञ्चकं<br>
स्थूलदेहस्तदनुभवभ्रमाचक्षुरादिद्वारा बाह्यं स्थावरं जङ्गमं च वेत्ति<br>
पुनस्तद्वासनया स्वयमपि तत्तद्भवतीत्यर्थः ॥ २६ ॥</p>
<p>काकतालीययोगेन दृढाभ्यासक्षयेण च ।<br>
वासनान्तरसंश्लेषात्सूक्ष्ममाकारमुज्झति ॥ २७ ॥</p>
<p>ननु पूर्वमशकादिदेहत्यागे तद्देहाकारवासनात्मना सूक्ष्मतया स्थितस्य<br>
पुर्यष्टकस्य दृढाभ्यस्तमशकाकारस्य सौक्ष्म्यस्य च कथं<br>
निवृत्तिर्हस्त्याकारस्य स्थौल्यस्य चानभ्यस्तस्य कथं लाभस्तत्राह-काकतालीयेति<br>
। यथा आकस्मिके काकतालसम्बन्धे काकमरणप्रयोजकं कर्मैव निमित्तं नान्यत्<br>
तथा दृढाभ्यस्तवासनाभिभवे चिरव्यवहितहस्त्याद्यहम्भाववासनोद्भवे च<br>
कर्मैव निमित्तम् । उद्भूतहस्तिवासनान्तरसंश्लेषात्तु चिराभ्यस्तमपि<br>
सूक्ष्ममशकाकारमुज्झतीत्यर्थः ॥ २७ ॥</p>
<p>द्वित्वस्वसंविदा द्वित्वमेकस्यैव प्रवर्तते ।<br>
पुंसो वेतालसङ्कल्पाद्वेताल इव भासुरः ॥ २८ ॥</p>
<p>विरोधिवासनोद्भवेन पूर्ववासनोपमर्दे उत्तरस्याभ्यासेन दार्ढ्ये च<br>
दृष्टान्तानाह-द्वित्वेत्यादिना ॥ २८ ॥</p>
<p>अद्वित्ववेदनाद्द्वित्वमात्मनोऽपि निवर्तते ।<br>
न करोमीति सङ्कल्पात्पुरुषस्येव कर्तृता ॥ २९ ॥</p>
<p>द्वित्वसङ्कल्पतो द्वित्वमेकस्यैव प्रवर्तते ।<br>
अदिव्त्वसंविदा द्वित्वमनेकस्यापि नश्यति ॥ ३० ॥</p>
<p>अनेकस्य जगतोऽपि ॥ ३० ॥</p>
<p>परमात्मतया द्वित्वं न किलात्मनि विद्यते ।<br>
अविकारादिमत्त्वेन सर्वगत्वेन सर्वदा ॥ ३१ ॥</p>
<p>यत्स्वसङ्कल्परचितमसङ्कल्पक्षयं हि तत् ।<br>
यथा मुने मनोराज्यं गन्धर्वनगरं यथा ॥ ३२ ॥</p>
<p>असङ्कल्पात् क्षयो यस्य तथाविधम् । हि प्रसिद्धम् ॥ ३२ ॥</p>
<p>तथा सङ्कल्पने क्लेशो न सङ्कल्पविनाशने ।<br>
सङ्कल्पयक्षो गन्धर्वपुर्याः सृष्टौ न तु क्षये ॥ ३३ ॥</p>
<p>किञ्चेत्यर्थे तथाशब्दः । सङ्कल्पने मानसप्रयत्नेन रचने क्लेशः श्रमोऽस्ति न तु<br>
सङ्कल्पस्य विनाशने । औदासीन्यमात्रेण स्वत एव तत्सिद्धेः । प्रसिद्धश्चायमर्थ<br>
इत्याह-सङ्कल्पयक्ष इति । गन्धर्वोऽत्र मनस्तत्पुर्या मनोरथरचितपुर्याः<br>
सृष्टौ सङ्कल्प एवासम्भावितरचनासमर्थत्वाद्यक्षो दिव्यशिल्पी प्रसिद्धः न तु<br>
तत्क्षये इत्यर्थः ॥ ३३ ॥</p>
<p>पुष्टसङ्कल्पमात्रेण यदिदं दुःखमागतम् ।<br>
तदसङ्कल्पमात्रेण क्षयि कात्र कदर्थना ॥ ३४ ॥</p>
<p>कदर्थना क्लेशः ॥ ३४ ॥</p>
<p>यत्किञ्चिदपि सङ्कल्प्य नरो दुःखे निमज्जति ।<br>
न किञ्चिदपि सङ्कल्प्य सुखमव्ययमश्नुते ॥ ३५ ॥</p>
<p>सङ्कल्पव्यालनिर्मुक्ता न यदा तव चेतना ।<br>
न तदा नन्दनोद्याने त्वमुच्चैः परिराजसे ॥ ३६ ॥</p>
<p>उच्चैः सर्वगुणोत्कृष्टे नन्दनोद्याने स्थितोऽपीति शेषः । न परिक्षीणक्लेशो राजसे ॥ ३६ ॥</p>
<p>स्वविवेकानिलैः कृत्वा सङ्कल्पजलदक्षयम् ।<br>
परां निर्मलतामेहि शरदीव नभोन्तरम् ॥ ३७ ॥</p>
<p>सङ्कल्पनाशने तर्हि क उपायस्तमाह-स्वविवेकेति ॥ ३७ ॥</p>
<p>सङ्कल्पसरितं मत्तां मणिमन्त्रेण शोषय ।<br>
तत्रोह्यमानमात्मानं समाश्वास्य भवामनाः ॥ ३८ ॥</p>
<p>सङ्कल्पानिलनिर्धूतं भ्रान्तं पर्णतृणांशवत् ।<br>
भूताकाशे चिदात्मानमवलम्ब्य विलोकय ॥ ३९ ॥</p>
<p>पर्णतृणस्य अंशाः खण्डास्तद्वद्भ्रान्तम् । भूताकाशे सर्वभूतहृदाकाशे ॥<br>
३९ ॥</p>
<p>स्वसङ्कल्पनकालुष्यं विनिवार्यात्मनात्मनः ।<br>
परं प्रसादमासाद्य परमानन्दवान् भव ॥ ४० ॥</p>
<p>सर्वशक्तिमयो ह्यात्मा यद्यथा भावयत्यलम् ।<br>
तत्तथा पश्यति तदा स्वसङ्कल्पविजृम्भितम् ॥ ४१ ॥</p>
<p>यद्वस्तु ॥ ४१ ॥</p>
<p>सङ्कल्पमात्रमेवेदं जगन्मिथ्यात्वमुत्थितम् ।<br>
असङ्कल्पनमात्रेण ब्रह्मन्क्वापि विलीयते ॥ ४२ ॥</p>
<p>सङ्कल्पवातवलितं जन्मजालकदम्बकम् ।<br>
असङ्कल्पानिलस्पर्शाद्विश्राम्यति परे पदे ॥ ४३ ॥</p>
<p>सङ्कल्पलक्षणेन पुरोवातेन वलितं कन्दलितं जन्मलक्षणानां जालानां<br>
जलधराणां कदम्बकं असङ्कल्पलक्षणस्य पाश्चात्यानिलस्य स्पर्शात्परे पदे<br>
ब्रह्माकाशे विश्राम्यति । विलीयत इति यावत् ॥ ४३ ॥</p>
<p>तृष्णाकरञ्जलतिकामिमां रूढिमुपागताम् ।<br>
सङ्कल्पमूलोद्धरणात्परिशोषवतीं कुरु ॥ ४४ ॥</p>
<p>प्रतिभाससमुत्थानं प्रतिभासपरिक्षयम् ।<br>
यथा गन्धर्वनगरं तथा संसृतिविभ्रमः ॥ ४५ ॥</p>
<p>अविद्याकामसङ्कल्पनाशेऽपि यदि जगद्भासेत तर्हि तत्प्रतिभासमात्रमिति<br>
जीवन्मुक्तानुभवसिद्धो दृष्टसृष्टिपक्षः परिशिष्यत इत्याशयेनाह##-</p>
<p>प्रभुरस्मीति विस्मृत्य तावच्छोचति भूमिपः ।<br>
भूमिपोऽस्मीति सञ्जाता यावन्नास्य हृदि स्मृतिः ॥ ४६ ॥</p>
<p>यावदज्ञानं तावदेव जगत्प्रतिभासः शोकहेतुर्न तदुत्तरकालमित्याशयेनाह##-</p>
<p>नास्य तज्जातया ब्रह्मन्प्राक्स्मृतिर्वर्तमानया ।<br>
शरदेवोपगतया प्रावृड् जाड्यापवारिणी ॥ ४७ ॥</p>
<p>ननु तत्त्वविदोऽपि प्राक्तनचिराभ्यस्तसंसारस्मृतिपरम्परया वर्तमाना ब्रह्मास्मीति<br>
स्मृतिराच्छाद्येत तथा च पुनः संसारशोकप्रसङ्ग इत्याशङ्क्याह-नास्येति ।<br>
अस्य भूमिपस्य तत्त्वविदश्च तस्मादाप्तोपदेशाज्जातया वर्तमानया भूपोऽस्मि<br>
ब्रह्मास्मीति स्मृत्या बाधिता प्राक्तनदुःखस्मृतिः स्वजाड्येन अपवारिणी<br>
आच्छादनसमर्था न । यथा उपगतया शरदा निरस्ता प्रावृड्<br>
मेघजाड्येनापवारणसमर्था न भवति तद्वैदित्यर्थः ॥ ४७ ॥</p>
<p>घनप्रवाहयाऽकस्माच्चित्तेहा सैव वर्धते ।<br>
य एवोच्चैःस्वरस्तन्त्र्याः स एवाक्रामति श्रुतिम् ॥ ४८ ॥</p>
<p>कोऽस्याः प्राबल्ये हेतुरिति चेन्मनननिदिध्यासनाभ्यासलक्षणपौरुषप्रयत्नकृत##-<br>
चित्तवृत्तिरकस्माद्धनप्रवाहा सैव वर्धते इतराभिभवसमर्था भवति । यथा<br>
तारमन्द्रतन्त्रीस्वरयोर्मध्ये य एव उच्चैःस्वरः स एवान्यमभिभूय श्रुतिं<br>
श्रोत्रं आक्रामति । श्रूयत इत्यर्थः ॥ ४८ ॥</p>
<p>अहमेकोऽहमात्मास्मीत्येकां भावय भावनाम् ।<br>
तया भावनया युक्तः स एव त्वं भवस्यलम् ॥ ४९ ॥</p>
<p>सेयमहं ब्रह्मास्मीति स्मृतिरेवाविच्छेदेन सन्तता मुख्या मम मानसपूजा न<br>
बाह्येत्याशयेनाह-अहमिति । एकः अद्वितीय एवाहं शिवो देवः स च<br>
अहन्त्वदहङ्कारोपलक्षित आत्मा नित्यापरोक्षचिदेकरसोऽस्मीत्येकामविच्छिन्नां<br>
भावनां स्मृतिधारां भावय । तया एवंरूपया देवपूजाभावनया युक्तः स<br>
शिव एव त्वं अलं नितरां भवसि नान्यया पूजयेत्यर्थः ॥ ४९ ॥</p>
<p>एवं ह्यसम्भवदिदं त्वविरागभास्वत्तत्सत्त्वमुत्तमपदं परमेकदेवः ।<br>
पूजासु पूजकसुपूजनपूज्यरूपं किञ्चिन्नकिञ्चिदिव चित्तपदैकमूर्तिः ॥ ५० ॥</p>
<p>एवमुक्तरीत्या इदं बाह्यपूजनं त्वादृशानामसम्भवदेव । हि यस्मादविरागेषु<br>
तुच्छफलरागिष्वेव भास्वत्प्रकाशमानम् । त्वद्योग्यस्तु उत्तमपदं<br>
तत्परमार्थसत्त्वं परं ब्रह्मैव एको देवः । यत्पूजासु पूजकः पूजाद्रव्यस्वामी<br>
सुष्ठु षोडशोपचारैः पूजनं पूज्यं प्रतिमालिङ्गादि च किञ्चित् नकिञ्चित्तुच्छमिव<br>
भवति । यतः सा सामग्री चित्तस्य पदानि<br>
सङ्कल्पास्तदेकमूर्तिर्मनःकल्पनामात्रमित्यर्थः ॥ ५० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
द्वैतैक्यप्रतिपादनं नाम त्रयस्त्रिंशः सर्गः ॥ ३३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
द्वैतैक्यप्रतिपादनं नाम त्रयस्त्रिंशः सर्गः ॥ ३३ ॥</p>
<h1 id="०३४">०३४</h1>
<p>चतुस्त्रिंशः सर्गः ३४</p>
<p>ईश्वर उवाच ।</p>
<p>इत्थं स्थितमिदं विश्वं सदसद्देवरूपि च ।<br>
द्वैतैक्यपदनिर्मुक्तं युक्तं द्वैतैक्यमप्यतः ॥ १ ॥</p>
<p>सौषुप्तमिह तुर्यं च तुर्यातीतपदं तथा ।<br>
उपदिश्येश्वरोऽन्त्येत्र विश्रान्त इति वर्ण्यते ॥</p>
<p>इत्थमनया देवपूजया पूज्यमानं विश्वं बाधदृशा असत् अधिष्ठानदृशा सत्<br>
देवरूपि च युक्तम् । तत्त्वतो द्वैतैक्यपदनिर्मुक्तं व्यवहारे द्वैतैक्यरूपं च<br>
युक्तमिति सर्वविरोधपरिहार इत्यर्थः ॥ १ ॥</p>
<p>चितेः कलङ्कवैरूप्यमिति संसारतां गतम् ।<br>
अकलङ्कमसंसारि तच्चाभिन्नाद्वयात्मकम् ॥ २ ॥</p>
<p>कुतो वा द्वैतैक्यरूपि कुतो वा तन्निर्मुक्तं तदाह-चितेरिति । कलङ्को मोहस्तत्कृतं<br>
वैरूप्यं जडभाव इति कल्पनादित्यर्थः । असंसारि इति दर्शनादिति शेषः ॥ २ ॥</p>
<p>इयमस्मीति सम्प्राप्तकलङ्का चिन्निबध्यते ।<br>
एतामेव कलां बुद्ध्वा स्वकाभिन्नां विमुच्यते ॥ ३ ॥</p>
<p>तदेव स्पष्टमाह-इयमिति । इयं दृश्यदेहादिरूपा । एतां<br>
दृश्यप्रथासमर्थां चित्कलाम् ॥ ३ ॥</p>
<p>चिदर्थाकारताभावाद्द्वित्वासत्त्वं समुज्झति ।<br>
सुखादिमिलितां धत्ते न सत्यां सदिति क्षणात् ॥ ४ ॥</p>
<p>अर्थाकारतारा अर्थाकारस्य भावाद्भावनानिमित्ताद्द्वित्वं प्राप्य<br>
स्वमखण्डसत्त्वं समुज्झति विस्मरति । देहसुखदुःखादिभिर्मिलितां न<br>
सत्यामसत्यामेव स्वस्थितिं सदिति धत्ते सेयं सकलङ्कस्थितिः ॥ ४ ॥</p>
<p>शुद्धा निरंशा सत्या वाऽसत्या वेत्येवमादिभिः ।<br>
विमुक्ता नामशब्दार्थैः सर्वैः सर्वात्मिकापि खम् ॥ ५ ॥</p>
<p>अकलङ्कस्थितिमाह-शुद्धेति । सत्या वा असत्या वा<br>
इत्येवमादिभिर्विकल्पनामशब्दार्थैः सर्वैर्विमुक्ता व्यवहारे सर्वनामरूपात्मिकापि<br>
खं शून्यस्वभावा सेत्यर्थः ॥ ५ ॥</p>
<p>सर्वं निरुपमं शान्तं मनसैतत्त्रिमार्गगम् ।<br>
ब्रह्मेदं बृंहितं ब्रह्म शक्त्याऽऽकाशविकासया ॥ ६ ॥</p>
<p>उक्तनिष्कलङ्कस्थितिप्रतिष्ठार्थं सुषुप्त्यादि भूमिकाभेदान्दर्शयितुमुपक्रमते##-<br>
विकसतीत्याकाशविकासा तथाविधया स्वमायाशक्त्या जाग्रत्स्वप्नसुषुप्तिलक्षणैः<br>
सृष्टिस्थितिसंहारलक्षणैरध्यात्माधिभूताधिदैवलक्षणैर्वा त्रिभिर्मार्गैः<br>
प्रवृत्तं जगन्मनसैव जृम्भितम् ॥ ६ ॥</p>
<p>मनसा मनसि च्छिन्ने स्वेन्द्रियावयवात्मनि ।<br>
सत्यालोकाज्जगज्जाले प्रच्छन्ने विलयं गते ॥ ७ ॥</p>
<p>अतो मनश्छेदेनैवास्य च्छेद इत्याह-मनसेति । सत्यस्यालोकात्साक्षात्कारात् ॥ ७ ॥</p>
<p>छिद्यते शीर्णसंसारकलना कल्पनात्मिका ।<br>
भृष्टबीजोपमा सत्ता जीवस्य इतिनामिका ॥ ८ ॥</p>
<p>एवं तत्त्वबोधेन कल्पनाभिः सह मनसि च्छिन्ने प्रथमं यस्यां भूमिकायां<br>
जीवन्मुक्तस्य स्थितिर्भवति तां लक्षणैर्नाम्ना च दर्शयति##-<br>
महिमानमिति वीतशोकः इति श्वेताश्वतरकाठकश्रुत्योश्छान्दोग्ये<br>
स्वपितिनामनिर्वचने स्वं अपि इतीति विभागे च इतिपदेन व्यवहृतत्वादितिनामिकेत्यर्थः ।<br>
यद्यप्यज्ञसुषुप्तावपि स्वपितिनामास्ति तथापि<br>
तत्त्वबोधेनाज्ञानलिङ्गादिबाधाद्यस्योपाधेर्यस्यामविद्यायां<br>
लयस्तयोरभावादप्ययबोधकस्यापिशब्दस्य निवृत्तौ स्वरूपप्राप्त्यर्थक इतिशब्द<br>
एवावशिष्टस्तन्नाम सम्पद्यत इति भावः ॥ ८ ॥</p>
<p>पश्यन्ती नाम कलितोत्सृजन्ती चेत्यचर्वणाम् ।<br>
मनोमोहाभ्रनिर्मुक्ता शरदाकाशकोशवत् ॥ ९ ॥</p>
<p>एवं सर्वदृश्यबाधेनापरोक्षदृङ्मात्रपरिशेषात्पश्यन्ती इत्यपि तस्या<br>
नामान्तरमित्याह-पश्यन्तीति । चेत्यस्य चित्तविषयस्य चर्वणां पुनःपुनः<br>
प्रीत्यानुस्मरणं उत्सृजन्ती त्यजन्ती ॥ ९ ॥</p>
<p>शुद्धा चिद्भावमात्रस्था चेत्यचिच्चापलं गता ।<br>
समस्तसामान्यवती भवतीर्णभवार्णवा ॥ १० ॥</p>
<p>प्राक्चेत्यचिच्चापलं गतापि साम्प्रतं चित्स्वभावमात्रस्था समस्तस्य सामान्यं<br>
सत्ता तद्वती तन्मात्रेण परिशिष्टेति यावत् । भवे जीवद्दशायामेव तीर्णो भवार्णवो<br>
यस्याम् ॥ १० ॥</p>
<p>अपुनर्भवसौषुप्तपदपाण्डित्यपीवरी ।<br>
परमासाद्य विश्रान्ता विश्रान्ता विततए पदे ॥ ११ ॥</p>
<p>सौषुप्तमितिपदस्य सुष्ठु निरतिशयानन्दात्मकं सुप्तं स्वलाभरूपमिति<br>
छान्दोग्यकृतव्युत्पत्त्यनुरूपं यत्पाण्डित्यं पण्डा शास्त्रजन्यं ज्ञानं तां<br>
इतः प्राप्तः पण्डितस्तस्य भावः पाण्ण्दित्यं यश्च श्रोत्रियोऽवृजिनोऽकामहतः इति<br>
श्रुत्युपदर्शितलक्षणविद्वदनुभवसिद्धं स यो मनुष्याणां राद्धः इत्यादिना<br>
मानुषानन्दादिहैरण्यगर्भानन्दान्तशतशतगुणोत्तरोत्तरोत्कृष्टविषयानन्द##-<br>
अथवा सौषुप्तपदस्य सौषुप्तस्थानस्य यत्पाण्डित्यं<br>
निरस्तस्वाविद्यामौर्ख्यचिदेकघनपूर्णानन्दस्वप्रकाशस्वरूपं तेन पीवरी । अत एव<br>
भागत्यागलक्षणयां महासुप्तपदनामिकापि सेति भावः ॥ ११ ॥</p>
<p>एतत्ते मनसि क्षीणे प्रथमं कथितं पदम् ।<br>
द्वितीयं शृणु विप्रेन्द्र शक्तेरस्याः सुपावनम् ॥ १२ ॥</p>
<p>उत्तरं स्थानं वर्णयिष्यन्वर्णितं प्रथमं स्थानमुपसंहरति-एतदिति ।<br>
शक्तेश्छिच्छक्तेर्दृढीकाराद्वा ॥ १२ ॥</p>
<p>एषैव मनसोन्मुक्ता चिच्छक्तिः शान्तिशालिनी ।<br>
सर्वज्योतिस्तमोमुक्ता वितताकाशसुन्दरी ॥ १३ ॥</p>
<p>ज्योतिर्भिः सूर्यचन्द्राग्निवाक्करणरूपैस्तमोभिरन्धकाराज्ञानतत्कार्यैश्च मुक्ता ॥<br>
१३ ॥</p>
<p>घनसौषुप्तलेखावच्छिलान्तःसन्निवेशवत् ।<br>
सैन्धवान्तस्थरसवद्वातान्तःस्पन्दशक्तिवत् ॥ १४ ॥</p>
<p>तस्याः पूर्वापेक्षया ये विशेषास्तानाह-घनेति । सर्वेषां [सर्वेषां<br>
पदानां इति शेषः ।] परां परिणतिमित्युत्तरत्रोपमानतया सम्बन्धः ॥ १४ ॥</p>
<p>कालेनायाति तत्रैव परां परिणतिं यदा ।<br>
शून्यशक्तिरिवाकाशे परमाकाशगा तदा ॥ १५ ॥</p>
<p>यदा पूर्वभूमिकैवाभ्यासवशाद्घनसौषुप्तादिवत्परां परिणतिं याति तदा<br>
आकाशे विद्यमाना शून्यशक्तिः परमाकाशं<br>
चिदेकघनब्रह्माकाशभावमागतेव भूत्वा चेत्यांशोन्मुखतां त्यजतीति<br>
परेणान्वयः । स्वतो व्युत्थानशून्यता भवतीत्ययं पूर्वापेक्षया फलतोऽपि विशेष<br>
इति भावः ॥ १५ ॥</p>
<p>चेत्यांशोन्मुखतां नूनं त्यजत्यम्ब्विव चापलम् ।<br>
वातलेखेव चलनं पुष्पलेखेव सौरभम् ॥ १६ ॥</p>
<p>कालताकाशते त्यक्त्वा सकलए सकलाकला ।<br>
न जडा नाजडा स्फारा धत्ते सत्तामनामिकाम् ॥ १७ ॥</p>
<p>क्रिया हि कालस्य कला । परिच्छिन्नमवकाशसापेक्षं वस्त्वाकाशस्य कला ताभ्यां<br>
सकले कालताकाशते तत्परित्यागादेव त्यक्त्वा सकलं दृश्यमात्रं न कलयतीति<br>
सकलाकला । व्यावर्तनीयजडाभावान्नाजडा । अनामिकां शब्दाभिलापायोग्यां<br>
वक्ष्यमाणविशेषणां सत्तां धत्ते ॥ १७ ॥</p>
<p>दिक्कालाद्यनवच्छिन्नमहासत्तापदं गताम् ।<br>
तुर्यतुर्यांशकलितामकलङ्कामनामयाम् ॥ १८ ॥</p>
<p>जाग्रत्स्वप्नसुषुप्तिभ्यस्तुर्यो यो विराढिरण्यगर्भाव्याकृतेभ्यस्तुर्य्ॐऽशस्तेन<br>
कलितां प्रथमानाम् ॥ १८ ॥</p>
<p>काञ्चिदेव विशालाक्ष साक्षिवत्समवस्थिताम् ।<br>
सर्वतः सर्वदा सर्वप्रकाशस्वादुतत्पराम् ॥ १९ ॥</p>
<p>अत एव सर्वनिमित्तकसार्वकालिकसर्ववस्तुगोचरेभ्यः प्रकाशेभ्यः प्रथाभ्यः<br>
स्वादुभ्यश्चानन्देभ्यश्च तत्परां तादृशोत्कर्षवतीं स्पृहणीयतरां च ॥ १९ ॥</p>
<p>एषा द्वितीया पदता कथिता तव सुव्रत ।<br>
तृतीयं शृणु वक्ष्यामि पदं पदविदां वर ॥ २० ॥</p>
<p>उक्तां तुर्याख्यां द्वितीयभूमिकामुपसंहृत्य तृतीयामवतारयति-एषेति ।<br>
पदं भूमिकाम् ॥ २० ॥</p>
<p>एषा दृक्चेत्यवलनादनामार्थापदं गता ।<br>
ब्रह्मात्मेत्यादिशब्दार्थादतीतोदेति केवला ॥ २१ ॥</p>
<p>तस्यां पूर्वापेक्षया ये विशेषास्तानाह-एषेत्यादिना । दृक् ब्रह्माकारा<br>
अखण्डवृत्तिश्चेत्यं तद्व्याप्तं ब्रह्म तयोर्वलनात् क्षीरोदकवदेकीभावान्नमयति<br>
गोचरयतीति नामग्राहकांशः अर्थ्यते गम्यते इत्यर्थो<br>
ग्राह्यांशस्तदुभयशून्यतापदं गता । अत एव<br>
ब्रह्मात्मेत्यादिपदवाक्यार्थादतीता । तथा च सम्प्रज्ञातसमाधिगम्यैव पूर्वा<br>
भूमिका इयं त्वसम्प्रज्ञातसमाधिप्रतिष्ठागम्येति विशेष इति भावः ॥ २१ ॥</p>
<p>स्थैर्येण कालतः स्वस्था निष्कलङ्का परात्मना ।<br>
तुर्यातीतादिनामत्वादपि याति परं पदम् ॥ २२ ॥</p>
<p>स्थैर्येण षड्भावविकारराहित्येन कालतोऽपि स्वस्था स्थिरा । तमसोऽपि परेण आत्मना<br>
स्वेनैव निरस्तकलङ्का । या अतिशयितं परं पदं परमपुरुषार्थ इत्यर्थः ॥ २२ ॥</p>
<p>सा परा परमा काष्ठा प्रधानं शिवभावतः ।<br>
चित्येका निरवच्छेदा तृतीया पावनी स्थितिः ॥ २३ ॥</p>
<p>सर्वेषां पराणां परा परमा काष्ठा अवधिः शिवभावतः<br>
परममङ्गलत्वात्सर्वेभ्यो मङ्गलेभ्यः प्रधानम् । एका मुख्या निरवच्छेदा<br>
विच्छित्तिरहिता चिति स्थितिस्तृतीयेत्यर्थः ॥ २३ ॥</p>
<p>चिरमस्यां प्रतिष्ठायां सर्वाध्वाध्वगदूरगा ।<br>
सा ममाप्यङ्ग वचसां न समायाति गोचरम् ॥ २४ ॥</p>
<p>अस्यां प्रतिष्ठायां भूमिकायां स्थितिः सा सर्वेभ्यः<br>
शैवशास्त्रप्रसिद्धषडध्वभ्यः<br>
श्रुतिप्रसिद्धधूमार्चिराद्यध्वभ्यस्तदध्वगेभ्यस्तैरध्वभिरुपास्ति##-<br>
गोचरं विषयतां न समायाति किन्तु स्वयमेवानुभूयत इत्यर्थः ॥ २४ ॥</p>
<p>त्रिमार्गकलनातीतमिति ते कथितं मुने ।<br>
तिष्ठ तस्मिन्पदे नित्यमिति देवः सनातनः ॥ २५ ॥</p>
<p>त्रिभ्यो जाग्रदादिमार्गेभ्यः कलनायास्तत्सापेक्षतुर्यत्वसङ्ख्यायाश्चातीत इति<br>
एवंरूपो देवः सनातनो नित्यो नान्यः । अतोऽन्यदार्तं इति श्रुतेरिति भावः ॥ २५ ॥</p>
<p>एतन्मयमिदं विश्वं मुने तन्मयवेदनात् ।<br>
सत्यसंवेदनान्नेदं न च नेदं मुनीश्वर ॥ २६ ॥</p>
<p>तन्मयवेदनात्तदुपादानकत्वदर्शनात् एतन्मयम् ।<br>
उपादानातीताद्वितीयसत्यसंवेदनात्तु इदं नेदं च । द्विविधविकल्पातीतमित्यर्थः ॥ २६ ॥</p>
<p>नेदं प्रवर्तते किञ्चिन्नेदं किञ्चिन्निवर्तते ।<br>
शान्तं समसमाभासं प्रथते स्वस्य कोशवत् ॥ २७ ॥</p>
<p>तदेव स्पष्टमाह-नेदमिति । स्वस्य कोश उदरं तद्वत् ॥ २७ ॥</p>
<p>अद्वैतैक्यादसङ्क्षोभाद्धनचेतनया तया ।<br>
अविकारादिमत्त्वाच्च नित्यानित्यतया चिरम् ॥ २८ ॥</p>
<p>कुतस्तत्समेभ्योऽपि समाभासं तत्र हेतुमाह-अद्वैतैक्यादिति द्वाभ्याम् ।<br>
प्रलयाब्धिवद्द्वैतैक्याभावेऽपि स्वात्मनि सङ्क्षोभः स्यान्नेत्याह##-<br>
सैन्धवखण्डे द्रवत्वादिविकारस्तद्रस एव दृष्टस्तद्वत्किञ्चन स्यात्तत्राह##-<br>
यस्मात्तादृशतया ॥ २८ ॥</p>
<p>चिद्धनत्वाच्छिशुशिलाकोशानां जगतामपि ।<br>
मनागपि न भेदोऽस्ति सतामप्यसतामपि ॥ २९ ॥</p>
<p>सतामसतामपि शिशुकल्पितनभः शिलाकोशानां जगतामपि चिद्धनत्वान्न मनागपि<br>
भेदोऽस्तीति समसमाभासमिति सुष्ठूक्तमिति भावः ॥ २९ ॥</p>
<p>समस्तं सुशिवं शान्तमतीतं वाग्विलासतः ।<br>
ओमित्यस्य च तन्मात्रातुर्या स परमा गतिः ॥ ३० ॥</p>
<p>उक्तमेव तुर्यातीतत्वमुपपादयन्नुपसंहरति-समस्तमिति । ओमित्यस्याक्षरस्य<br>
विराडादिभिरकारादिमात्राभेदेन कल्पितैश्चतुर्भिः पादैः प्रविभक्तस्य या<br>
नादबिन्दुशक्तिशान्ताख्यास्तस्या अर्धमात्राया मात्रास्तासु तुर्या शान्ताख्या सा<br>
परमा गतिः । तस्यां हि ओतानुज्ञात्रनुज्ञाऽविकल्पाख्यासु स्थितिषु अविकल्पाख्या<br>
तुरीयतुरीया तापनीयश्रुतौ परमा गतिर्व्युत्पादितेति भावः ॥ ३० ॥</p>
<p>श्रीवाल्मीकिरुवाच ।</p>
<p>इत्युक्तवानमलदृक्परिणामतोऽस्मिन् पारे पदे समुपशान्तरवाभिधाने ।<br>
तूष्णीमतिष्ठदमुना मुनिना च सार्धं विश्रान्तवृत्तिरथ तत्र<br>
मुहूर्तमीशः ॥ ३१ ॥</p>
<p>ईशः शिव इति वर्णितप्रकारेणोक्तवानुपदिष्टवान्सन् अथ अमुना वसिष्ठेन मुनिना<br>
चादन्यैः स्कन्दनन्द्यादिभिश्च सार्ध सम्यगुपशान्तो रवः<br>
प्रणवार्धमात्राचरमभागो यत्रेति व्युत्पत्त्या शान्तरवाभिधाने अस्मिन्<br>
सर्वसंसारपारे तुरीयतुरीयपदे अमला या दृग् भूमानन्दचित् तदैकरस्येन<br>
परिणामतो विश्रान्ता वृत्तिर्यस्य तथाविधः संस्तत्र वसिष्ठाश्रमे मुहूर्त<br>
तूष्णीं निश्चेष्ट एवातिष्ठत् । मनसः परमपदविश्रान्तौ<br>
तदधीनसर्वेन्द्रियचेष्टानां कुण्ठीभावादिति भावः ॥ ३१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
परमेश्वरोपदेशो नाम चतुस्त्रिंशः सर्गः ॥ ३४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
परमेश्वरोपदेशो नाम चतुस्त्रिंशः सर्गः ॥ ३४ ॥</p>
<h1 id="०३५">०३५</h1>
<p>पञ्चत्रिंशः सर्गः ३५</p>
<p>श्रीवसिष्ठ उवाच ।</p>
<p>ततो मुहूर्तेन हरो गौरीकमलिनीसरः ।<br>
मद्विकासोन्मुखं स्वैरं विकासं बहिराददे ॥ १ ॥</p>
<p>ब्रह्मविष्णुहरादीनामत्र यः परमः पिता ।<br>
महादेवः परात्मासौ पूज्यसीमान्त ईर्यते ॥</p>
<p>भक्तवात्सल्यातिशयान्मम विकासे प्रबोधने उन्मुखो मद्भाग्योदयेन प्रेरितः सन्<br>
बहिर्विकासं नेत्रोन्मीलनं आददे स्वीचकार ॥ १ ॥</p>
<p>दृक्चयो द्योतयामास मुखाकाशतलोदितः ।<br>
बोधं समुद्गकादर्क अंशुराशिरिवोद्गतः ॥ २ ॥</p>
<p>हरस्य मुखलक्षणे निर्मलत्वात्त्रिपुण्ड्रशरदभ्ररेखाङ्कितत्वाच्चाकाशतले उदितो<br>
दृशां चन्द्रसूर्याग्निलक्षणनेत्रायां चयो बोधं समाधेः प्रबुद्धतां<br>
द्योतयामास । यथा समुद्गकान्मेघसम्पुटकाद् द्यावाभूमिसम्पुटाद्वा उद्गतः<br>
अंशूनां राशिरर्कोऽहर्द्योतयति तद्वदित्यर्थः । अर्क अंशुराशिरित्युत्वविषये यत्वं<br>
छान्दसम् ॥ २ ॥</p>
<p>ईश्वर उवाच ।</p>
<p>मुने मननमाहूय स्वसत्तैवाशु मीयताम् ।<br>
त्वमर्थं माहरानर्थं पवनः स्पन्दतामिव ॥ ३ ॥</p>
<p>तत्र भगवांस्तत्त्वबोधोपयोगितया उपायोपेयसारौ प्रथममाह-मुने इति । हे<br>
मुने त्वया प्रथमं मननं विचारमाहूय सन्निधाप्य स्वस्य प्रतीचः सत्ता<br>
पारमार्थिकरूपमेवाशु मीयतां प्रमाणैर्निर्धार्यताम् । तत्र प्रतीचि अनर्थं<br>
बहिर्मुखत्वापादनेन सर्वानर्थमूलं त्वमर्थ युष्मत्प्रत्यययोग्यमचिदंशं<br>
मा आहर । यथा अचलमेवाकाशं पवनः स्पन्दतां नयंस्तापरजोजाढ्यादिभाज<br>
करोति तादृशमिति त्वमर्थोपमा ॥ ३ ॥</p>
<p>द्रष्टव्यमिह यत्किञ्चित्तद्दृष्टं किं समं भ्रमैः ।<br>
न हि हेयमुपादेयं चेह पश्यामि तद्विदः ॥ ४ ॥</p>
<p>ननु त्वमर्थेष्वपि द्रष्टव्यं हेयमुपादेयं च वहस्ति तत्कुतो नादर्तव्यं तत्राह##-<br>
भवति इत्यादिश्रुतेरात्मदर्शनेनैव सर्वद्रष्टव्यानां तत्त्वतो<br>
दृष्टत्वाद्दृष्टैरदृष्टैर्वाभ्रमैः समं सह किं प्रयोजनम् ।<br>
तद्विदस्तत्त्वविदः । इह भ्रान्तिविषये ॥ ४ ॥</p>
<p>शान्त्यशान्तिमयानेतान्विकल्पान्दलयन्नसिः ।<br>
धीरोसि नान्यथाश्थित्वा त्वमेव भव चात्मदृक् ॥ ५ ॥</p>
<p>उपात्ता इष्टार्थाः प्रहीणा अनिष्टाश्च चित्ताश्वासनहेतुत्वाच्छान्तिमयास्त एव विपरीता<br>
विक्षेपहेतुत्वादशान्तिमयास्तानेतान्विकल्पान् दलयंस्त्वमेव धीरः असिरसि । अन्यथा तु<br>
न धीरोऽसि । अतः आस्थित्वा आस्थां विधाय आत्मदृक् चाद्धीरश्च भव । तथा च<br>
दृश्याकारानास्कन्दितचिदात्मस्वभावावस्थितिरेव मुख्यः कल्प इति भावः ॥ ५ ॥</p>
<p>इमां दृश्यदशामाशु बाह्यबोधाय वा पुनः ।<br>
समाश्रित्य मदुक्तं त्वं शृणु तूष्णीं स्थितेन किम् ॥ ६ ॥</p>
<p>तत्र चेत्त्वमसमर्थस्तर्हि तत्प्राप्तये कञ्चित्कालं श्रवणाद्यनुकूलां कतिपयामेव<br>
बाह्यदृष्टिमवलम्ब्य निरन्तरं तत्त्वप्रापतये यतस्व न कदाचिदपि<br>
प्रमादादुपरमस्वेत्याह-इयामिति । बाह्यबोधाय सूर्यो यथा सर्वलोकस्य चक्षुर्न<br>
लिप्यते चाक्षुषैर्बाह्यदोषैः । एकस्तथा सर्वभूतान्तरात्मा न लिप्यते लोकदुःखेन<br>
बाह्यः इति श्रुतौ अलेपकत्वसमर्थनाय सर्वप्रपञ्चबाह्यत्वेन दर्शितस्यात्मनो<br>
बोधाय तूष्णीमात्मलाभप्रयत्नं विना स्थितेनावस्थितेन किं । कः पुरुषार्थ<br>
इत्यर्थः ॥ ६ ॥</p>
<p>इत्युक्त्वा बाह्यबोधस्त्वं मा भवेति त्रिशूलधृक् ।<br>
प्राणेनेदं देहगेहं परिस्फुरति यन्त्रवत् ॥ ७ ॥</p>
<p>बाह्याकारदर्शनानां मध्ये देहात्मतादर्शनमेव महाननर्थः<br>
सर्वानर्थबीजं चेति तदेव मम त्याजयितुं भगवान् प्रवृत्त इति वसिष्ठ आह##-<br>
यस्य तथाविधो मा भवेत्याशयेन वक्ष्यमाणदेहात्मताभ्रमनिरासोपायमाहेति<br>
पूरयित्वा व्याख्येयम् । त्रिटितो वा ग्रन्थोऽत्रान्वेष्यः । तत्र देहस्य क्रियाशक्तिरिव<br>
चेतनशक्तिरपि परायत्तेति नात्मप्रसक्तिरित्याशयेन प्राणाधीना देहचेष्टेत्याह##-</p>
<p>प्राणहीनं परिस्पन्दं त्यक्त्वा तिष्ठति मूकवत् ।<br>
चालनी पावनी शक्तिः शक्तिः संवेदनी चितिः ॥ ८ ॥</p>
<p>देहस्य चालनी चलनानुकूला क्रियाशक्तिः पावनी पवनप्रयुक्ता संवेदनी शक्तिस्तु<br>
आत्मचितिरेवेत्यर्थः ॥ ८ ॥</p>
<p>सा मूर्ता खादपि स्वच्छा सत्सत्तैवात्र कारणम् ।<br>
चिनश्यतः प्राणदेहौ वियोगान्मरुदेव च ॥ ९ ॥</p>
<p>तत्र क्रियाशक्तेर्मूलमाश्रयश्च विनश्यतः । चिच्छक्तिस्तु न विनश्यतीत्याह##-</p>
<p>चिदात्मा खादपि स्वच्छो न विनश्यति किं भ्रमैः ।<br>
मनःप्राणमये देहे चित्तत्त्वं परिजायते ॥ १० ॥</p>
<p>कुतो न विनश्यति तत्रोपपत्तिमाह-मनःप्राणमये इति । लिङ्गदेहसंवलिते इति यावत्<br>
। परिजायते निरावरणमभिव्यज्यते ॥ १० ॥</p>
<p>मुकुरे ह्यमलाभासे प्रतिबिम्बं प्रवर्तते ।<br>
सदप्यग्रगतं वस्तु प्रतिबिम्बक्रियां विना ॥ ११ ॥</p>
<p>स्थूलदेहमात्रस्य तु न चिदभिव्यक्तिसमर्थता मलिनत्वादिति दृष्टान्तेनोपपादयति##-</p>
<p>यथा नास्ति मलोपेते मुकुरे मुनिनायक ।<br>
तथा नास्ति गतप्राणे विद्यमानेऽपि देहके ॥ १२ ॥</p>
<p>सर्वगापि चिदुच्छूनबोधात्स्पन्दादिकं प्रति ।<br>
बोधात्कलङ्कविमला चिदेव परमं शिवम् ॥ १३ ॥</p>
<p>अत एव सर्वगतापि चिन्मायाकलङ्कावृतत्वाल्लिङ्गदेहादन्यत्र बाह्यक्रियासु<br>
स्वतत्त्वबोधे चासमर्था लिङ्गदेहे अनादृतत्वात्तद्वृत्तिद्वारा<br>
तदुभयसमर्थेत्याह-सर्वगेति ।<br>
बाह्याकारेणोच्छूनाद्बोधाद्बुद्धिवृत्तेर्निमित्ताद्देहघटस्पन्दादिकं प्रति<br>
समर्था । ब्रह्माकारबोधात्तु मायाकलङ्कविमला [कलङ्कं विहाय<br>
विमलेत्यर्थः ।] स्वयमेव परमं शिवं परमकल्याणं कैवल्याख्यं<br>
व्यवतिष्ठत इत्यर्थः ॥ १३ ॥</p>
<p>विदुर्देवं तदाभासं सर्वसत्तार्थदं तथा ।<br>
स हरिः स शिवः सोऽजः स ब्रह्मा स सुरेश्वरः ॥ १४ ॥</p>
<p>अत एवाभिव्यक्ता चिदेव सर्वसत्तास्फूर्तिनिमित्तत्वाद्दीव्यति द्योतत इति व्युत्पत्त्या देव इति<br>
विद्वत्पक्ष इत्याह-विदुरिति । तस्या आभासमभिव्यक्तं रूपम्<br>
तदभिव्यक्त्युत्कर्षादेव हरिहरादिदेवानामप्युत्कृष्टदेवत्वमित्याशयेनाह-स<br>
हरिरिति । अजो हिरण्यगर्भः । ब्रह्मा चतुर्मुखः ॥ १४ ॥</p>
<p>अनिलानलचन्द्रार्कवपुः स परमेश्वरः ।<br>
स एष सर्वगो ह्यात्मा चित्खनिश्चेतनः स्मृतः ॥ १५ ॥</p>
<p>चित्खनिः सर्वचैतन्याकारः ॥ १५ ॥</p>
<p>देवेशो देवभृद्धाता देवदेवो दिवः पतिः ।<br>
महाचितः समुल्लासं मुह्यन्तीव न केचन ॥ १६ ॥</p>
<p>ये नाम केचन महाचितः समुल्लासं निरतिशयामभिव्यक्तिं प्राप्य न मुह्यन्तीव<br>
मिथ्यामोहपरवशा न भवन्ति त एते जगति ब्रह्मविष्णुहरादयः परमदेवाः<br>
प्रसिद्धा इत्यर्थः ॥ १६ ॥</p>
<p>ये नाम ते जगत्येते ब्रह्मविष्णुहरादयः ।<br>
परस्मात्परिनिर्याता ब्रह्मविष्णुहरादयः ॥ १७ ॥</p>
<p>यस्तु परब्रह्मदेवस्तद्दृष्ट्या गुणैकदेशाभिमानिन एते<br>
सृष्ट्यादिकार्यार्थमाविर्भूता विस्फुलिङ्गप्राया लक्ष्यन्त इत्याशयेनाह##-</p>
<p>कणास्तप्तायस इव वारिधेरिव बिन्द्ववः ।<br>
तेष्विव भ्रमभूतेषु जातेष्विव परात्पदात् ॥ १८ ॥</p>
<p>उपाध्युपहितप्राधान्याभ्यां क्रमाद्दृष्टान्तौ । इदं<br>
चाशास्त्रीयव्यवहारदृशोक्तं विमर्शदृशा तु<br>
ब्रह्मादीनामप्याविर्भावसर्गादिचेष्टानुग्रहोपदेशब्रह्माण्डाधिपत्य##-</p>
<p>स्थितेषु भ्रमबीजेषु कल्पनाजालकर्तृषु ।<br>
सहस्रशतशाखेयमविद्योदेति पीवरी ॥ १९ ॥</p>
<p>वेदवेदार्थवेदादिजीवजालजटावली ।<br>
ततस्तस्या अनन्तायाः प्रसृतायाः पुनः पुनः ॥ २० ॥</p>
<p>वेदा वेदार्थाः सर्गादिक्रमाः साङ्गोपाङ्गक्रियाकलापा उपासनभेदा<br>
ब्रह्मतत्त्वव्युत्पादनोपायभेदाश्च तदधिकारिणो जीवास्तेषां<br>
कामकर्मवासनाजननमरणाद्यनर्थजटाश्चेत्येतेषामावली पङ्क्तिरूपा अविद्येति<br>
पूर्वत्रान्वयः । अविद्याविलासभेदास्त्वानन्त्याद्वक्तुमशक्या इत्याह-तत इति ॥ २० ॥</p>
<p>सम्पन्नदेशकालायाः क्रमः स्याद्वर्णनासु कः ।<br>
ब्रह्मविष्णुहरादीनामतोऽयं परमः पिता ॥ २१ ॥</p>
<p>वर्णनासु कः पुरुषः क्रमत इति क्रमः समर्थः स्यात् । न कश्चिदित्यर्थः । अथवा<br>
क्रम्यत इति क्रमः प्रयोजनम् । किं प्रयोजनं स्यान्न किञ्चिदित्यर्थः । यतो<br>
ब्रह्मविष्ण्वादयोऽपि तदधीनशरीरोपाधिपरिग्रहा अतः अयं चिदात्मा<br>
महादेवस्तेषामपि पितेत्यर्थः । तथा चाथर्वशिरःश्रुतिः ध्यायीतेशानं<br>
प्रध्यायितव्यम् । सर्वमिदं ब्रह्मविष्णुरुद्रेन्द्रास्ते सम्प्रसूयन्ते सर्वाणि<br>
चेन्द्रियाणि सहभूतैः न कारणं कारणानां धाता ध्याता कारणं तु ध्येयः<br>
सर्वैश्वर्येण सम्पन्नः सर्वेश्वरश्च शम्भुराकाशमध्ये इति ।<br>
पुराणेष्वप्युक्तम् त्रयस्ते कारणात्मानो जाताः साक्षान्महेश्वरात् । तपसा तोषयित्वा<br>
तं पितरं परमेश्वरम् । परस्परस्माज्जायन्ते परस्परजयैषिणः ॥ इति ॥ २१ ॥</p>
<p>मूलबीजं महादेवः पल्लवानामिव द्रुमः ।<br>
सर्वसत्त्वाभिधः सर्वः सर्वसंवेदनैककृत् ॥ २२ ॥</p>
<p>महत्यपरिच्छिन्ने आत्मज्ञानयोगैश्वर्ये महीयते पूज्यते सर्वोत्कर्षेण वर्तत इति<br>
महादेवः । तथा च श्रुतिः यः सर्वान्भावान्परित्यज्यात्मज्ञानयोगैश्वर्ये महति<br>
महीयते तस्मादुच्यते महादेवः इति । सर्वेषां सत्त्वानां बलानि अभिधाश्च यस्य ॥ २२<br>
॥</p>
<p>सर्वसत्ताप्रदो भास्वान्वन्द्योऽभ्यर्च्यश्च तद्विदः ।<br>
प्रत्यक्षवस्तुविषयः सर्वत्रैव सदोदितः ॥ २३ ॥</p>
<p>तद्विदस्तं परिचितवतः पुंसः प्रत्यक्षं प्रतीन्द्रियं प्रतिवस्तु च स्फुरद्रूपत्वात्स<br>
एव विषयो नान्यः ॥ २३ ॥</p>
<p>संवेदनात्मकतया गतया सर्वगोचरम् ।<br>
न तस्याह्वानमन्त्रादि किञ्चिदेवोपयुज्यते ॥ २४ ॥</p>
<p>सन्निधानार्थमाह्वानं प्रकाशनार्थं च मन्त्रा उपयुज्यन्ते । सर्वगते सदा<br>
स्फूर्तिरूपे तु तस्मिन्नाह्वानमन्त्रयोः प्रयोजनमस्तीति भावः ।<br>
आदिपदात्प्रतिष्ठापनावगुण्ठनावरोधनादिपरिग्रहः ॥ २४ ॥</p>
<p>नित्याहूतः स सर्वस्थो लभ्यते सर्वतः स्वचित् ।<br>
यां यां वस्तुदशां याति तत एव मुने शिवम् ॥ २५ ॥</p>
<p>तत एव लभ्यते ॥ २५ ॥</p>
<p>स्वरूपं समवाप्नोति रूपालोकमनोदृशाम् ।<br>
आद्यं पूज्यं नमस्कार्यं स्तुत्यमर्घ्यं सुरेश्वरम् ॥ २६ ॥</p>
<p>रूपाणां तदालोकनानां तन्मननलक्षणानां मनसां तत्साक्षिदृशश्च<br>
स्वरूपं स्वयमेव आप्नोति धत्ते नान्यदित्यर्थः । अतस्तमेव<br>
सर्वपूजादिव्यवहाराणामाद्यं पुरःस्फूर्तिकं देवं पूजादियोग्यं विद्धि ॥ २६ ॥</p>
<p>एनं तं विद्धि वेद्यानां सीमान्तं महतामपि ।<br>
एतमात्मानमालोक्य जराशोकभयापहम् ।<br>
सम्भृष्टबीजवज्जन्तुर्न भूयः परिरोहति ॥ २७ ॥</p>
<p>एवं वेद्यानामप्ययमेव सीमेत्याह-एनमिति ॥ २७ ॥</p>
<p>सकलजन्तुषु यत्त्वभयप्रदं विदितमाद्यमुपास्यमयत्नतः ।<br>
त्वमजमात्मगतं परमं पदं भवसि किं परिमुह्यसि दृष्टिषु ॥ २८ ॥</p>
<p>यत् सकलजन्तुषु विदितं सत् अभयप्रदं यत्सर्वस्मादाद्यं यत् अयत्नत उपास्यं<br>
तदजं पदं त्वमेव भवसि अतः किं बाह्यदृष्टिषु परिमुह्यसीत्यर्थः ॥ २८ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
महादेवस्य पूज्यसीमान्तत्वकथनं नाम पञ्चत्रिंशः सर्गः ॥ ३५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
महादेवस्य पूज्यसीमान्तत्वकथनं नाम पञ्चत्रिंशः सर्गः ॥ ३५ ॥</p>
<h1 id="०३६">०३६</h1>
<p>षट्त्रिंशः सर्गः ३६</p>
<p>ईश्वर उवाच ।</p>
<p>ततश्चिद्रूपमेवैकं सर्वसत्तान्तरास्थितम् ।<br>
स्वानुभूतिमयं शुद्धं देवं रुद्रेश्वरं विदुः ॥ १ ॥</p>
<p>सर्वविश्वोद्भवात्तस्य सर्वाकारेण च स्थितेः ।<br>
सर्वास्पर्शाद्विशुद्धेश्च सर्वैश्वर्यं प्रपञ्च्यते ॥</p>
<p>यत एतमात्मानमालोक्य न भूयः परिरोहति ततो हेतोर्दृष्टमात्रः संसाररुजं<br>
द्रावयतीति रुद्रः स चासौ ईष्टे सर्वस्य जगत इतीश्वरः स्वामी तं विदुर्ब्रह्मविदः ।<br>
तथा च श्रुतिः स दृष्टो मृडयाति नः । ध्रुवा अस्मिन्गोपतौ स्यात् इति ॥ १ ॥</p>
<p>बीजं समस्तबीजानां सारं संसारसंसृतेः ।<br>
कर्मणां परमं कर्म चिद्धातुं विद्धि निर्मलम् ॥ २ ॥</p>
<p>चिद्धातुं चित्सारम् ॥ २ ॥</p>
<p>कारणं कारणौघानामकारणमनाविलम् ।<br>
भावनं भावनौघानामभाव्यमभवात्मकम् ॥ ३ ॥</p>
<p>क्रियाशक्त्याः कारणम् । स्वसत्तया सर्वभावानां भावनं सत्ताप्रदम्<br>
परमार्थतस्तु अकारणमभाव्यमभवात्मकं च ॥ ३ ॥</p>
<p>चेतनं चेतनौघानां चेतनात्मनि चेतनम् ।<br>
स्वं चेत्यचेतनं चेत्यपरमं भूरिभावनम् ॥ ४ ॥</p>
<p>चेतनौघानां सर्वबुद्धिवृत्तीनां चेतनं प्रकाशकम् । चेतनात्मनि जीवेऽप्यन्तः<br>
सारभूतं चेतनं चिद्रूपम् । स्वं प्रत्यग्भूतं चेत्यानां बाह्यवेद्यानामपि<br>
चेतनं बुद्धिवृत्तिव्याप्तिकृताभिव्यक्त्या प्रथयितारम् । चेत्यानां<br>
परममधिष्ठानतत्त्वभूतम् । भूरिभावनं आत्मानमेव मायया बहुत्वेन<br>
भावितवन्तम् ॥ ४ ॥</p>
<p>आलोकालोकममलमनालोक्यमलोकजम् ।<br>
आलोकं बीजबीजौघं चिद्घनं विमलं विदुः ॥ ५ ॥</p>
<p>आलोकानां चक्षुरादीनामादित्यादीनां चालोकं प्रकाशकम् । तच्छुक्लं ज्योतिषां<br>
ज्योतिः इति श्रुतेः । अनालोक्यं चक्षुःसूर्याद्यप्रकाश्यम् । आलोकजमलौकिकम् । आलोकं<br>
प्रकाशम् । एकमेव बीजं बीजौघात्मना स्थितम् ॥ ५ ॥</p>
<p>असत्यं सन्मयं शान्तं सत्यासत्यविवर्जितम् ।<br>
महासत्तादिसत्तान्ते चिन्मात्रं विद्धि नेतरत् ॥ ६ ॥</p>
<p>न विद्यते सत् पृथिव्यप्तेजोवाय्वाकाशं च यत्र । सत्येन व्यावहारिकेणासत्येन<br>
प्रातिभासिकेन चावस्थात्रयेण विवर्जितम् । महासत्ता जगत्सत्ता आदिसत्ता<br>
कारणाव्याकृतसत्ता तयोरन्ते बाधे तत्साक्षि यच्चिन्मात्रं तदेव विद्धीत्यर्थः ॥ ६ ॥</p>
<p>स्वयं भवति रागात्मा रञ्जको रञ्जनं रजः ।<br>
स्वयमाकाशमप्याशु कुड्यं भवति मण्डितम् ॥ ७ ॥</p>
<p>रञ्जनबीजावस्थायां रागात्मा विषयस्मृतौ चित्तक्षोभकत्वाद्रजकः ।<br>
विषयसम्बन्धे रञ्जनम् । तद्वियोगे चित्तमालिन्यहेतुत्वाद्रजः । आकाश अमूर्तरूपोऽपि<br>
कुड्यं मूर्तं चित्रादिरञ्जितं भवति ॥ ७ ॥</p>
<p>अस्मिंश्चिच्चेतसि स्फारे जगन्मरुमरीचयः ।<br>
स्फुरिताः प्रस्फुरिष्यन्ति प्रस्फुरन्ति च कोटयः ॥ ८ ॥</p>
<p>स्वसत्तामात्रसम्पन्नं पदमस्मिन्स्वतेजसि ।<br>
न किञ्चन च सम्पन्नमन्यदौष्ण्यादिवानले ॥ ९ ॥</p>
<p>अस्मिन्स्वतेजसि स्वप्रकाशे स्वसत्तामात्रेण जगत्पदं सम्पन्नमपि किञ्चन न<br>
सम्पन्नं वस्त्वन्तराभावाद्यथा अनले ज्वालाङ्गारविस्फुलिङ्गप्रभादिवैचित्र्यं<br>
सम्पन्नमपि औष्ण्यैकस्वभावाद्वह्नेरन्यन्न तद्वदित्यर्थः ॥ ९ ॥</p>
<p>गर्भीकृतमहामेरुं परमाणुसमं विदुः ।<br>
आच्छादितमहामेरुं परमाणुसमं विदुः ॥ १० ॥</p>
<p>अत एव अणोरणीयान्महतो महीयान् इति श्रुतिः सर्वविरुद्धधर्माणां तत्र समावेशं<br>
दर्शयतीत्याशयेनाह-गर्भीकृतेति । गर्भीकरणं गौणमिति<br>
शङ्कावारणायाच्छादितेत्यर्धेन तद्व्याख्यानम् ॥ १० ॥</p>
<p>गर्भीकृतमहाकल्पो निमेषोऽसावुदाहृतः ।<br>
आक्रान्तकल्पेनानेन न सन्त्यक्ता निमेषता ॥ ११ ॥</p>
<p>कालतोऽप्यस्मिन्दैर्ध्यसौक्ष्म्यमविरुद्धमित्याह-गर्भीकृतेति । आक्रान्तः<br>
सर्वतोव्याप्तः कल्पो द्विपरार्धान्तकालो येन । अत्रापि प्राग्वदपौनरुक्त्यम् ॥ ११ ॥</p>
<p>वालाग्रकादप्यणुना व्याप्तानेनाखिला मही ।<br>
सप्ताब्धिवसनाप्युर्वी [वलनापीति इति पाठः ।] नास्यान्तमधिगच्छति ॥ १२<br>
॥</p>
<p>उक्तं प्रपञ्चयति-वालाग्नेत्यादिना ॥ १२ ॥</p>
<p>अकुर्वन्नेव संसाररचनां कर्तृतां गतः ।<br>
कुर्वन्नेव महाकर्म न करोत्येव किञ्चन ॥ १३ ॥</p>
<p>द्रव्यमप्येष निर्द्रव्यो निर्द्रव्योऽपि हि द्रव्यवान् ।<br>
अकायोऽपि महाकारो महाकायोऽप्यकायवान् ॥ १४ ॥</p>
<p>महाकायो ब्रह्माण्डशरीरः ॥ १४ ॥</p>
<p>अद्याप्येष सदा प्रातः प्रातरप्यद्यतां गतः ।<br>
न वाद्यमद्य न प्रातस्त्वद्य प्रातश्च वा सदा ॥ १५ ॥</p>
<p>अद्यशब्दवाच्यषष्टिघटिकात्मकोऽपि प्रातः आद्यत्रिमुहूर्तमात्रात्मा परमार्थतस्तु<br>
न वा आद्यं मुहूर्त न वा अद्य नापि प्रातः । अद्यप्रातरादिशब्दानां यदि<br>
तत्तदधिष्ठानचिति लक्षणा तदा सदैव स तत्तच्छब्दयोग्य इत्यर्थः ॥ १५ ॥</p>
<p>भिण्डिं भिण्डिं खिले मत्ता पुरुपिच्छिलिसालघम् ।<br>
विविच्चलित्सदालोका लासो गुलुगुलुः शिली ॥ १६ ॥</p>
<p>एवमुन्मत्तबालादिप्रलपितनिरर्थकापशब्दजालमपि स एवेति तेषु कांश्चिदनुकृत्य<br>
दर्शयति-भिण्न्डिमिति ॥ १६ ॥</p>
<p>इत्याद्यनर्थकं वाक्यं तथा सत्यं स एव च ।<br>
न तदस्ति न यत्सत्यं न तदस्ति न यत्त्वसौ [न यन्मृषा इति पाठः ।] ॥<br>
१७ ॥</p>
<p>तथा सत्यं सार्थकं वेदशास्त्रादिशब्दजालमपि स एव । उक्तं सर्वं पिण्डीकृत्य<br>
व्यतिरेकमुखेनाप्याह-न तदस्तीति ॥ १७ ॥</p>
<p>यस्मिन्सर्वं यतः सर्वं यः सर्वं सर्वतश्च यः ।<br>
यश्च सर्वमयो नित्यं तस्मै सर्वात्मने नमः ॥ १८ ॥</p>
<p>अयमेव प्रह्लादेनापि प्राग्दृष्ट्वा प्रणत इति स्मारयन्नुपसंहरति-यस्मिन्निति ॥<br>
१८ ॥</p>
<p>यत्रान्तरालगहनेन विलासवत्या हेलाविलोलघनसर्जितयामलेन ।<br>
मल्लेन पल्लवदलामलमालितानां लक्ष्मीलताऽविरलिता वलितेव मुष्टिः ॥ १९ ॥</p>
<p>यात्रारोपादसतोऽपि सत्ता भवतीति यदुक्तं सत्सम्भावनाय यथा यत्रानर्थका अपि<br>
श्लोकाः सार्थका भवन्तीति दृष्टान्तप्रदर्शनमभिप्रेत्यानर्थकं<br>
श्लोकमुदाहरति-यत्रेति । यत्र इत्यादिकानां शब्दानामर्थश्रीः सत्यरूपिणीति<br>
उत्तरसर्गाद्येनान्वयस्तत्रैतद्व्याख्यास्यामः ॥ १९ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पू० परमेश्वरवर्णनं नाम षट्त्रिंशः सर्गः ॥ ३६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
परमेश्वरवर्णनं नाम षट्त्रिंशः सर्गः ॥ ३६ ॥</p>
<h1 id="०३७">०३७</h1>
<p>सप्तत्रिंशः सर्गः ३७</p>
<p>ईश्वर उवाच ।</p>
<p>इत्यादिकानां शब्दानामर्थश्रीः सत्यरूपिणि ।<br>
तस्मिन्सर्वेश्वरे सर्वसत्तामणिसमुद्गके ॥ १ ॥</p>
<p>सद्योगादसतां सत्ता शिवस्यानन्तशक्तयः ।<br>
प्रधानशक्तेर्नियतेर्नृत्यं चात्रोपवर्ण्यते ॥</p>
<p>यस्मिन्नीश्वरे इत्यादिकानां सर्गान्तोदाहृतश्लोकप्रभृतीनां शब्दानामर्थश्रीः<br>
सत्यरूपिणी सत्यप्राया भवति तस्मिन्सर्वजगत्सत्तालक्षणस्य मणेः समुद्गके<br>
सम्पुटप्राये मायाशबले सर्वेश्वरे का विमलाभासाः शक्तयो न कचन्तीति<br>
परेणान्वयः । तस्य श्लोकस्य लोकतः परमार्थतश्च यथा सत्यार्थता तथा वर्ण्यते ।<br>
तत्र लोकतस्तावत्कश्चिद्वृक्षोऽनेन वर्ण्यते । पल्लवैः<br>
किसलयैर्दलैर्हरितपत्रैश्चामलैरम्लानैर्मालितानां लतानां मल्लेन कान्तेन । सर्वतो<br>
लताभिरालिङ्गितेनेति यावत् । अत एवान्तरालेषु स्कन्धकोटरशाखान्तरालेषु करालेषु<br>
गहनेन दुष्प्रवेशेन । दुरारोहेणेति यावत् । स्वयं चामलेन अम्लानेनानेन तरुणा<br>
पुष्पफलपल्लवभ्रमरखगादिसमृद्ध्या विलासवत्या हेलया अवहेलनेन विलोलानि<br>
तरलितानि घनानां मेघानां<br>
विद्युत्संवलनस्निग्धशिशिरश्यामतासौन्दर्यातिशयविभ्रमसर्जितानि यया ।<br>
गर्जितयेति पाठे सौन्दर्यातिशयाभिमानप्रयुक्तगर्जनानि ययेति योज्यम् । अथाविधया<br>
स्वलक्ष्म्या वृक्षान्तरेषु वनान्तरेषु सर्वजगति वा प्रसिद्धा लक्ष्मीलता<br>
स्वात्मन्येवोपसङ्ग्रहाद्वलिता सङ्कोचिता मुष्टिरिवाऽविरलिता घनीकृतेत्यर्थः । अथवा<br>
भगवान् विष्णुरत्र वर्ण्यते । पल्लवैर्दलैऽस्चामलया वनमालया मालितानं<br>
पुरुषाणां मध्ये मल्लेन श्रेष्ठेनामलेन परमार्थतो वसनभूषणादिना च<br>
निर्मलेन । अन्तराले जठरे चतुर्दशभुवनभरितत्वाद्गहनेन विष्णुना<br>
जगन्मोहनसौन्दर्यविलासवत्या प्राग्वदेव हेलाविलोलघनगर्जितया स्वदेहलक्ष्म्या<br>
स्वमालिङ्गन्ती लक्ष्मीलक्षणाललनापि वलिता मुष्टिरिवाविरलिता अपृथक्कृतेत्यर्थः ।<br>
परमार्थतोऽप्यन्तरालेविचित्रकामकर्मवासनागहनेनाज्ञानलक्षणेन गलेन<br>
पल्लवप्रायैः सूक्ष्मभूतैस्तत्कार्यैर्दलप्रायैः स्थूलभूतैर्भुवनमदैश्च<br>
[भुवनामोदैरित्यपि पाठः ।] मालितानां जगतां या लक्ष्मीलता सा हेलया<br>
लीलया नभसि विलोलानां घनानां गर्जितमिव गर्जितं यस्यास्तथाविधया<br>
महावाक्यश्रुत्या विलसनं विलासस्तद्वत्या ब्रह्मविद्याकरिण्या मल्लेन<br>
प्रतिमल्लताडनाय वलिता मुष्टिरिव अविरलिता चिदेकघनीकृता ।<br>
एवमर्थान्तराण्यप्यस्य श्लोकस्य सुधीभिरूह्यानि । इत्यादिकानामित्यत्र<br>
आदिपदादनर्थकत्वेन प्रसिद्धतमानि जरद्गवदशदाडिमादिवाक्यानि गृह्यन्ते ।<br>
जरद्गवः कम्बलपादुकाभ्यां द्वारि स्थितो गायति मद्रकाणि । तं ब्राह्मणी<br>
पृच्छति पुत्रकामा राजन् रुमायां लशुनस्य कोऽर्घः ॥ अस्यापि लौकिकः<br>
पारमार्थिको वार्थो ब्रह्मसत्तयैव कल्पयितुं शक्यते । तथाहि । लौकिकस्तावत्##-<br>
वाहीकः स्वगृहद्वारि स्थितः सन्मद्रकाणि मद्रदेशप्रसिद्धगीतानि गायति । तं<br>
काचिल्लशुनचिकित्स्यरोगयुक्तेन पुत्रेण सह लवणाकरं प्रति केनचिदावश्यकेन<br>
कार्येण गमिष्यन्ती तत्र पुत्रजीवनकामा ब्राह्मणी लवणाकरादयमागत इति लोकेभ्यः<br>
श्रुत्वा हे राजन्निति सबहुमानं सम्बोध्य रुमायां लवणाकरे लशुनस्य कोऽर्घः<br>
किं समर्घं लशुनमुत महर्घमिति पृच्छतीत्यर्थः । पारमार्थिकोऽपि##-<br>
विषयभोगार्थ स्थितो जरद्गवसदृशो जीवो वैषयिकाण्येव मद्रकाणि<br>
स्त्रीपुत्रादिमङ्गलगीतानि बहिर्मुखो गायति न मनागपि स्वतत्त्वं दिदृक्षते<br>
तमेतादृशमुपलभ्य पुन्नाम्नः संसारनरकान्नायत इति पुत्रो<br>
ब्रह्मात्मताबोधस्तत्कामा ब्राह्मणीव [भुवनामोदैरित्यपि पाठः ।]<br>
ब्राह्मणी श्रुतिः पृच्छति-हे राजन् स्वयं ज्योतिष्ट्वेन विराजमान स्वचैतन्येन<br>
सर्वं जगद्रञ्जयंश्च हे आत्मन् रुमायां<br>
सर्वाविद्याकामकर्मबीजविनाशकत्वाल्लवणाकरोषरप्राये त्वत्स्वरूपे परमशुद्धे<br>
अत्यन्तापवित्रत्वाद्ब्राह्मणाभोग्यलशुनतुल्यस्य भोग्यस्य कोऽर्घो मौल्यविचारस्तव ।<br>
तस्मात्परित्यज्य बाह्यदृष्टिं स्वात्मारामो भवेत्याशयेन कोऽयमात्मेति<br>
वयमुपास्महे । कतरः स आत्मा किं कारणं ब्रह्म कुतः स्म जाताः इत्यादि<br>
पृच्छतीत्यर्थः । एवं दशदाडिमादिवाक्येष्वप्यर्थसत्ता ऊह्या । भिण्डिं<br>
भिण्डिमिति श्लोकस्य तु<br>
बालमत्ताद्यव्यक्तजल्पितानुकरणस्यानुकार्यैरेवार्थैरर्थवत्ता । अनुकार्यस्य<br>
त्वव्यक्तत्वादेव न वाक्यतेति ॥ १ ॥</p>
<p>का नाम विमलाभासास्तस्मिन्परमचिन्मणौ ।<br>
न कचन्ति विचिन्वन्ति विचित्राणि जगन्ति याः ॥ २ ॥</p>
<p>या बीजशक्तयो जगन्ति विचिन्वन्ति आरोपयन्ति ताः शक्तयः का नाम विमलाभासाः<br>
स्फुटा भूत्वा न कचन्ति नाविर्भवन्ति ॥ २ ॥</p>
<p>एषा बीजकणान्तस्था चित्सत्ता स्ववपुर्मयम् ।<br>
लब्ध्वा मृत्कालवार्यादि करोत्यङ्कुरमोदनम् ॥ ३ ॥</p>
<p>ताः शक्तीरेव युक्त्योदाहरति-एषेत्यादिना । व्रीह्यादिबीजकणान्तस्था एषा ऐश्वरी<br>
चित्सत्ता क्षेत्रे परिष्कृतमृत्कालवार्यादिसहकारिकारणानि लब्ध्वा<br>
प्रथममङ्कुरं करोति क्रमेण तण्डुलीभूय साक्षात्पुरुषभोज्यमोदनं<br>
करोतीत्यर्थः ॥ ३ ॥</p>
<p>फेनावर्तविवर्तान्तर्वर्तिनी रसरूपिणी ।<br>
कठिनेन्द्रियसम्बन्धे करोति स्पन्दमम्भसाम् ॥ ४ ॥</p>
<p>फेनाः आवर्ताः विवर्ताश्च अन्तर्वर्तिनो यस्याः । तेष्वन्तर्वर्तिनी अनुगता वा<br>
रससामान्यरूपिणी ऐश्वरशक्तिः कठिनशिलातलादिसम्बन्धे<br>
निम्नदेशोपसर्पणलक्षणे जिह्वेन्द्रियसंयोगे तूदरोपसर्पणरूपं स्पन्दं करोति ॥ ४<br>
॥</p>
<p>एषा कुसुमगुच्छेषु रसरूपेण संस्थिता ।<br>
कचति घ्राणरन्ध्रेषु करोति परिफुल्लताम् ॥ ५ ॥</p>
<p>रसरूपेण मकरन्दसंवलितगन्धरूपेण नासापुटयोः परिफुल्लताम् ॥ ५ ॥</p>
<p>शिलाङ्गस्था [चित्सत्ता तु शिलाङ्गाभामिति पाठः । मूलस्थपाठे तु चित्सत्तेति<br>
विशेष्यमुपक्रमलब्धमिति बोध्यम् ।] शिलाङ्गाभामसतीं सत्यतापदम् ।<br>
सर्गाधारदशां धत्ते गिरीन्द्रः स्थितिलीलया ॥ ६ ॥</p>
<p>शिलाङ्गा प्रतिमा तदाभाम् । शिलाव्यतिरेकेण पृथगसतीम् ।<br>
व्यावहारिकसत्यतापदम् । सृज्यत इति सर्गः कार्यं तदाधारः शिलेति<br>
भेदविकल्पदशामविकृतैव धत्ते । यथा अविकृतो<br>
गिरीन्द्रस्तृणवृक्षलतादिकार्याणि धत्ते तद्वदित्यर्थः ॥ ६ ॥</p>
<p>पगे नो। ८६० अन्द् ८६१ रेपेअत्</p>
<p>पवनस्पन्दकोशात्मरूपिणीव त्वगिन्द्रियम् ।<br>
संसाधयत्यात्मसुतं पितेवात्मतयानया ॥ ७ ॥</p>
<p>एवं पवनलक्षणो यः स्पन्दानां सर्वक्रियाणां कोशस्तदात्मस्वरूपा त्वगिन्द्रियं<br>
स्पर्शग्रहणाय संसाधयत्यनुकूलयति । यथा पिता आत्मसुतं स्वकार्ये प्रवर्तयति<br>
तद्वत् । अनया रीत्या इन्द्रियान्तरेष्वपि प्रवृत्तिशक्तयो बोध्या इत्यर्थः ॥ ७ ॥</p>
<p>अशेषसारसम्पिण्डमध्यात्मानं स्वसिद्धये ।<br>
भावयित्वा नकिञ्चित्त्वमिव खत्वं करोत्यलम् ॥ ८ ॥</p>
<p>यथा प्रवृत्तिशक्त्या संसरति तथा निवृत्तिशक्त्या अशेषस्य जगतः साराणां<br>
सत्तानां सम्पिण्डं एकघनमात्मानमधिकृत्य श्रवणमननाद्युपायैः<br>
स्वसिद्धये मोक्षाय भावयित्वा नेतिनेतीति सर्वप्रतिषेधेन नकिञ्चित्त्वं शून्यत्वमिव<br>
सर्वस्य करोति ॥ ८ ॥</p>
<p>स्वसत्ताप्रतिबिम्बाभमाकाशमुकुरोदरे ।<br>
धत्ते कल्पनिमेषाङ्कं कालाख्यममलं वपुः ॥ ९ ॥</p>
<p>आमहापञ्चमेशानं परिणाममया इमे ।<br>
इदमित्थमिदं नेति नियतिर्भवति स्वयम् ॥ १० ॥</p>
<p>सर्वशक्तिभेदानेकीकृत्य तत्कार्येयत्तामवधारयति-आमहेति । ब्रह्मा विष्णुश्च<br>
रुद्रश्च ईश्वरश्च सदाशिवः इत्युत्कर्षपरम्परायां पञ्चममीशानं<br>
सदाशिवमभिव्याप्य नियतिः सर्वकार्यव्यवस्थापिका मूलशक्तिः ॥ १० ॥</p>
<p>साक्षिणि स्फार आभासे गृहे दीप इव क्रियाः ।<br>
सत्ये तस्मिन्प्रकाशन्ते जगच्चित्रपरम्पराः ॥ ११ ॥</p>
<p>कथं तन्नियतिः स्वयं भवतीति चेन्नियमेन तत्प्रथाहेतुत्वादित्याह-साक्षिणीति ।<br>
स्फारेऽपरिच्छिन्ने । आभासे ज्योतिषि ॥ ११ ॥</p>
<p>परमाकाशनगरनाट्यमण्डपभूमिषु ।<br>
स्वशक्तिवृत्तं संसारं पश्यन्ती साक्षिवत्स्थिता ॥ १२ ॥</p>
<p>आकाशनगरं गन्धर्वपुरं तत्रत्यनाट्यमण्डपभूमिप्रायजाग्रदादिषु ॥ १२ ॥</p>
<p>श्रीवसिष्ठ उवाच ।</p>
<p>शिवस्यास्य जगन्नाथ शक्तयः काः कथं स्थिताः ।<br>
साक्षिता का च किं तासां वृत्तं स्यात्कियदेव तत् ॥ १३ ॥</p>
<p>का इति सामान्यविषयभागप्रश्नः । कथमिति प्रातिस्विकप्रकारभेदप्रश्नः ॥ १३ ॥ १४ ॥</p>
<p>ईश्वर उवाच ।</p>
<p>अप्रमेयस्य शान्तस्य शिवस्य परमात्मनः ।<br>
सौम्य चिन्मात्ररूपस्य सर्वस्यानाकृतेरपि ॥ १४ ॥</p>
<p>इच्छासत्ता व्योमसत्ता कालसत्ता तथैव च ।<br>
तथा नियतिसत्ता च महासत्ता च सुव्रत ॥ १५ ॥</p>
<p>सोऽकामयत बहु स्याम् इति श्रुतेः प्रथममिच्छासत्ताभिव्यक्ता ततो व्योमाभिव्यक्तौ<br>
तत्सत्ता तत्र कालात्मनः सूत्रस्याभिव्यक्तौ कालसत्ता ततो<br>
नियतसंस्थानभूतभौतिकाविर्भावे नियतिसत्ताभिव्यज्यते तासु सर्वास्वनुगता<br>
महासत्तेति भावः ॥ १५ ॥</p>
<p>ज्ञानशक्तिः क्रियाशक्तिः कर्तृताऽकर्तृतापि च ।<br>
इत्यादिकानां शक्तीनामन्तो नास्ति शिवात्मनः ॥ १६ ॥</p>
<p>ऐश्वरानसाधारणशक्तिभेदानुक्त्वा जीवसाधारणांस्तानाह-ज्ञानशक्तिरिति ।<br>
कर्तृता प्रवृत्तिशक्तिरकर्तृता निवृत्तिशक्तिश्च क्रियाशक्तेरवान्तरभेदौ ।<br>
यद्यपीच्छाशक्तिरपि जीवेऽस्ति तथापि ज्ञानेश्वरवत्क्रियां विना स्वविषयं साधयतीति<br>
क्रियाशक्तिपरवशा तत्रैवान्तर्भूतेति भावः । इति सामान्येन परिगणिता अपि<br>
प्रातिस्विकरूपेण गणयितुमशक्या इत्याह-इत्यादिकानामिति । एतेन<br>
चतुर्थप्रश्नस्याप्युत्तरमुक्तमेव ॥ १६ ॥</p>
<p>श्रीवसिष्ठ उवाच ।</p>
<p>शक्तयः कुत एवैता बहुत्वं कथमासु च ।<br>
उदयश्च कथं देव भेदाभेदश्च कीदृशः ॥ १७ ॥</p>
<p>अद्वितीये शक्तिशक्तिमत्त्वभेदे एव निमित्तं दुर्वचम् दूरे<br>
शक्त्यवान्तरभेदवैचित्र्यादीति मन्यमानो वसिष्ठ आक्षिपति-शक्तय इति ।<br>
शक्तितद्वतोर्भेदोऽभेदश्च विरुद्धः कीदृशः । किमुपपत्तिक इत्यर्थः ॥ १७ ॥</p>
<p>ईश्वर उवाच ।</p>
<p>शिवस्यानन्तरूपस्य सैषा चिन्मात्रतात्मनः ।<br>
एषा हि शक्तिरित्युक्ता तस्माद्भिन्ना मनागपि ॥ १८ ॥</p>
<p>मायिकविकल्पककल्पनाप्रयुक्तचिद्भेदा एव शक्तय इत्युच्यन्ते ते वस्तुतः<br>
शिवादभिन्ना एवेति न कश्चिद्विरोध इत्याशयेनेश्वरः समाधत्ते-शिवस्येति ।<br>
अनन्तरूपस्येति । माया हि स्वरूपतोऽनन्तं शिवं गुणतः शक्तितः कार्यतश्चानन्तं<br>
कुर्वाणा तस्यानन्त्यं वर्धयतीव न तु विहन्तीति भावः । मनागपि विकल्पनाद्भिन्ना<br>
न वस्तुत इत्यर्थः ॥ १८ ॥</p>
<p>ज्ञत्वकर्तृत्वभोक्तृत्वसाक्षित्वादिविभावनात् ।<br>
शक्तयो विविधं रूपं धारयन्ति बहूदकम् ॥ १९ ॥</p>
<p>विभावनाद्विकल्पनात् । तरङ्गादिभेदविकल्पैर्बहु उदकमिव बहूदकम् ॥ १९ ॥</p>
<p>एवं जगति नृत्यन्ति ब्रह्माण्डे नृत्यमण्डपे ।<br>
कालेन नर्तकेनेव क्रमेण परिशिक्षिताः ॥ २० ॥</p>
<p>ऋतुमासादिकालनियतिक्रमेण परिशिक्षिता नटा इव ॥ २० ॥</p>
<p>यैषा परपराभासा सैषा नियतिरुच्यते ।<br>
क्रियाथ कृतिरिच्छा वा कालेत्यादिकृताभिधा ॥ २१ ॥</p>
<p>पराभिधाना परार्धद्वयकाला । अपराभिधाना अवान्तरकल्पतदवयवरूपा । सा<br>
ईश्वरस्य क्रियेति कृतिर्यत्न इति अथवा इच्छेति कामं वादिनः कल्पयन्तु अस्माभिः<br>
कलनामात्रत्वात्कालः कल्पनात्कल्प इति विकल्पपर्यायनामभिरेव कृताभिधेत्यर्थः<br>
॥ २१ ॥</p>
<p>आमहारुद्रपर्यन्तमिदमित्थमिति स्थितेः ।<br>
आतृणापद्मजस्पन्दं नियमान्नियतिः स्मृता ॥ २२ ॥</p>
<p>तस्यां कालशक्तौ नियतिपदं व्युत्पादयति-आमहेति । द्विविधो हि नियमः ।<br>
इदमित्थं संस्थानमित्याकारनियमो विकारनियमश्च । तत्राद्य आतृणं<br>
आमहारुद्रपर्यन्तम् द्वितीयस्तु आतृणमापद्मजस्पन्दमित्युभयथा<br>
नियमनान्नियतिशब्दवाच्येत्यर्थः ॥ २२ ॥</p>
<p>नियतिर्नित्यमुद्वेगवर्जिताऽपरिमार्जिता ।<br>
एषा नृत्यति वै नृत्यं जगज्जालकनाटकम् ॥ २३ ॥</p>
<p>यावत्तत्त्वबोधेनाऽपरिमार्जिता तावन्नृत्यतीत्यर्थः ॥ २३ ॥</p>
<p>नानारसविलासाढ्यं विवर्ताभिनयान्वितम् ।<br>
कल्पक्षणहतानेकपुष्करावर्तघर्घरम् ॥ २४ ॥</p>
<p>तन्नृत्ये नाटकलक्षणानि दर्शयति-नानेत्यादिना । कल्पः प्रलयस्तल्लक्षणे<br>
नाट्योपरमक्षणे हता विद्युदाघातवादिता अनेके पुष्करावर्ताख्या मेघा एव<br>
घर्घरा वाद्यभेदा यत्र ॥ २४ ॥</p>
<p>सर्वर्तुकुसुमाकीर्णं धारागोलकमन्दिरम् ।<br>
भूयोभूयः पतद्वर्षभूरिस्वेदजलोत्करम् ॥ २५ ॥</p>
<p>धारा वर्षधारास्तद्युक्तं ब्रह्माण्डगोलकमेव महानाट्यमन्दिरं यस्य ॥ २५ ॥</p>
<p>पयोदपल्लवालोलनीलाम्बरकृतभ्रमम् ।<br>
पूर्णं संशुद्धसप्ताब्धिरत्नौघवलयाकुलम् ॥ २६ ॥</p>
<p>पयोदा मेघा एव पल्लवा दशाप्रान्तास्तैरालोलं यन्नीलमम्बरमाकाशं तदेव<br>
श्लेषान्नीलवस्त्रं तेन कृता दिनरात्र्यादिनानावेषभ्रमा यत्र ।<br>
संशुद्धैर्निर्णिक्तैः सप्ताब्धिलक्षणैः रत्नौघखचितवलयैराकुलम् ॥ २६ ॥</p>
<p>यामपक्षदिनप्रेक्षाकटाक्षोद्भासिताम्बरम् ।<br>
मज्जनोन्मज्जनव्यग्रकुलाद्रिकुलशेखरम् ॥ २७ ॥</p>
<p>मज्जनं वलयैस्तिरोधानम् उन्मज्जनमुद्घाटनं ताभ्यां व्यग्राणि<br>
कुलाद्रिकुलान्येव शेखराणि शिरोग्राणि यत्र ॥ २७ ॥</p>
<p>भ्रमच्छशिमणिप्रोतगङ्गामुक्ताफलत्रयम् ।<br>
सन्दृष्टादृष्टसन्ध्याभ्रविलोलकरपल्लवम् ॥ २८ ॥</p>
<p>मुक्ताफलत्रयपदेन हारत्रयं लक्ष्यते ॥ २८ ॥</p>
<p>अनारतरणल्लोललोकालङ्कारकोमलम् ।<br>
भूरिभूतलपातालनभस्तलपदक्रमम् ॥ २९ ॥</p>
<p>लोका जना भुवनानि वा तल्लक्षणैरलङ्कारैः कोमलं मञ्जुलम् । पदैः क्रम्यन्त इति<br>
पदक्रमाः नटीपादविन्यासस्थानादिभेदाः ॥ २९ ॥</p>
<p>मग्नोन्मग्नमहानेकताराघर्मकणोत्करम् ।<br>
चन्द्रार्ककुण्डलस्पन्दस्मितस्फुटनभोमुखम् ॥ ३० ॥</p>
<p>मग्ना अस्तमिता उन्मग्ना उदिताश्च महत्यो भास्वरास्तारा एव घर्मकणोत्कराः<br>
स्वेदबिन्दुसमूहा यत्र । चन्द्रार्ककुण्डलयोः स्पन्दैः स्मितैरीषद्धास्यैः स्फुटं<br>
व्यक्तीकृतं नभोलक्षणं नटीमुखं यत्र ॥ ३० ॥</p>
<p>कल्पितानेकब्रह्माण्डकपाटकवितानकम् ।<br>
सुखदुःखदशादोषभावाभावरसान्तरम् ॥ ३१ ॥</p>
<p>ब्रह्माण्डपदेन तद्भित्तयो लक्ष्यन्ते । ता एव कपाटकानीव वितानकानि तिरस्करिण्यो<br>
यत्र । लुठन्तः असुरव्याकुलीकृता ऊर्ध्वाधो लोकान्तरव्यूहा एव ध्वनन्तः<br>
मुक्तागुम्फितदशा उत्तरीयान्तरीयपटपल्लवा यत्र ।<br>
सुखदुःखयोराविर्भावादिदशास्तन्निमित्तदोषाश्च भावाः स्थायिभावा<br>
अभावास्तद्भिन्ना विभावाः सञ्चारिभावा रसान्तराणि शृङ्गारादिरसभेदाश्च<br>
यत्र । स्थायिभावानामेव विभावादिभिर्व्यज्यमानानां<br>
रसत्वमित्यालङ्कारिकसिद्धान्तादिति भावः ॥ ३१ ॥</p>
<p>अस्मिन्विकारवलिते नियतेर्विलासे संसारनाम्नि चिरनाटकनाट्यसारे<br>
साक्षी सदोदितवपुः परमेश्वरोऽयमेकः स्थितो न च तया न च तेन भिन्नः ॥ ३२ ॥</p>
<p>एवं नाटकं वर्णयित्वा तद्द्रष्टारं विमर्शे स्वमात्रपरिशेषं परमात्मानं<br>
दर्शयति-अस्मिन्निति । विकारैः<br>
प्रसिद्धैर्नाट्यशास्त्रप्रसिद्धस्वेदस्तम्भरोमाञ्चादिविकारैश्च वलिते नियतेर्नट्या<br>
अस्मिन्संसारनाम्नि चिरनाटकनाट्यसारे विलासे साक्षी साक्षाद्द्रष्टा प्रभुस्थानीयः<br>
अयं प्रत्यग्रूपः परमेश्वर एक एव स्थितः स च तया नट्या तेन नाट्येन च न<br>
परमार्थतो भिन्न इत्यर्थः ॥ ३२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
नियतिनृत्यं नाम सप्तत्रिंशः सर्गः ॥ ३७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
नियतिनृत्यं नाम सप्तत्रिंशः सर्गः ॥ ३७ ॥</p>
<h1 id="०३८">०३८</h1>
<p>अष्टत्रिंशः सर्गः ३८</p>
<p>ईश्वर उवाच ।</p>
<p>एष देवः स परमः पूज्य एष सदा सताम् ।<br>
चिन्मात्रमनुभूत्यात्मा सर्वगः सर्वसंश्रयः ॥ १ ॥</p>
<p>शिवस्यानन्तचिन्मूर्तेर्बहिर्ध्यानेन पूजनम् ।<br>
ज्ञानेन च महापुण्यन्न् विमुक्तिफलमीर्यते ॥</p>
<p>स एष नियतिनाटकसाक्षी चिदात्मैव परमो देवः ॥ १ ॥</p>
<p>घटे पटे वटे कुड्ये शकटे वानरे स्थितः ।<br>
शिवो हरो हरिर्ब्रह्मा शक्रो वैश्रवणो यमः ॥ २ ॥</p>
<p>तस्य वक्ष्यमाणप्रकारेण पूजने सर्वदेवपूजनमन्तर्भवतीत्याशयेन तस्य<br>
सर्वात्मतामाह-घटे इति ॥ २ ॥</p>
<p>बहिरन्तश्च सर्वात्मा सदा स्वात्मा सुबुद्धिभिः ।<br>
विविधेन क्रमेणैष भगवान्परिपूज्यते ॥ ३ ॥</p>
<p>विविधेन वक्ष्यमाणबाह्याभ्यन्तरभेदेन क्रमेण ॥ ३ ॥</p>
<p>बहिस्तावन्महाबुद्धे क्रमेण परिपूज्यते ।<br>
येन तच्छृणु तत्त्वज्ञ श्रोष्यस्यन्तःक्रमं ततः ॥ ४ ॥</p>
<p>पूजाक्रमेषु सर्वेषु देहगेहं पवित्रकम् ।<br>
त्याज्यं देहावबोधात्म परं यत्नात्पवित्रकम् ॥ ५ ॥</p>
<p>शास्त्रोक्तसंस्कारैः स्नानाचमनादिभिश्च पवित्रकमपि देहगेहं यत्नात्त्याज्यम् ।<br>
देहस्यावबोधः साक्षिचित्प्रकाशस्तद्रूपं परं पवित्रकं यत्नात्परिशोध्य<br>
ग्राह्यमिति शेषः ॥ ५ ॥</p>
<p>पूजनं ध्यानमेवान्तर्नान्यदस्त्यस्य पूजनम् ।<br>
तस्मात्त्रिभुवनाधारं नित्यं ध्यानेन पूजयेत् ॥ ६ ॥</p>
<p>पूजनसाधनं क्रिया च ध्यानमेव ॥ ६ ॥</p>
<p>चिद्रूपं सूर्यलक्षाभं समस्ताभासभासनम् ।<br>
अन्तस्थचित्प्रकाशं स्वमहन्तासारमाश्रयेत् ॥ ७ ॥</p>
<p>समस्तानामाभासानां सूर्यादितेजसां बुद्धिवृत्तीनां च भासनम् । अहन्तायाः<br>
सारं शोधितमन्तस्थचित्प्रकाशम् ॥ ७ ॥</p>
<p>अपारपरमाकाशविपुलाभोगकन्धरम् ।<br>
अनन्ताधस्तनाकाशकोशपादसरोरुहम् ॥ ८ ॥</p>
<p>आकाशादपि विपुलाभोगा कन्धरा कण्ठादूर्ध्वभागो यस्य । अनन्तो<br>
योऽधस्तनाकाशकोशः स पादसरोरोहे यस्य ॥ ८ ॥</p>
<p>अनन्तदिक्तटाभोगभुजमण्डलमण्डितम् ।<br>
नानाविधमहालोकगृहीतपरमायुधम् ॥ ९ ॥</p>
<p>नानाविधेषु परितो ब्रह्माण्डेषु ये सत्यादयो महान्तो लोकास्ते दिग्भुजगृहीतानि<br>
परमायुधानि यस्य ॥ ९ ॥</p>
<p>हृत्कोशकोणविश्रान्तब्रह्माण्डौघपरम्परम्<br>
प्रकाशपरमाकाशपारगापारविग्रहम् ॥ १० ॥</p>
<p>तर्हि ते किं ब्रह्माण्डाद्बाह्याः नेत्याह-हृत्कोशेति । प्रकाशरूपः<br>
परमाकाशात्तमसः पारगः स्वयमपारो विग्रहः स्वरूपं यस्य ॥ १० ॥</p>
<p>अध ऊर्ध्वं चतुर्दिक्षु विदिक्षु च निरन्तरम् ।<br>
ब्रह्मेन्द्रहरिरुद्रेशप्रमुखामरमण्डितम् ॥ ११ ॥</p>
<p>इदमप्यधस्तनादिब्रह्माण्डभेदेन ब्रह्मेन्द्रादिभेदादुपपाद्यम् ॥ ११ ॥</p>
<p>इमां भूतश्रियं तस्य रोमालिं प्रविचिन्तयेत् ।<br>
विविधारम्भकारिण्यस्त्रिजगद्यन्त्ररज्जवः ॥ १२ ॥</p>
<p>भूतश्रियं चतुर्विधभूतशोभाम् । त्रिजगद्गतसर्वपदार्थचेष्टनाय रचिता<br>
यन्त्ररज्जव इव इच्छाद्याः शक्तयस्तस्य शरीरगा नाड्यश्चिन्तनीयाः ॥ १२ ॥</p>
<p>इच्छाद्याः शक्तयस्तस्य चिन्तनीयाः शरीरगाः ।<br>
एष देवः स परमः पूज्य एष सदा सताम् ॥ १३ ॥</p>
<p>चिन्मात्रमनुभूत्यात्मा सर्वगः सर्वसंश्रयः ।<br>
घटे पटे वटे कुड्ये शकटे वानरे स्थितः ॥ १४ ॥</p>
<p>शिवो हरो हरिर्ब्रह्मा शक्रो वैश्रवणो यमः ।<br>
अनन्तैकपदाधारसत्तामात्रैकविग्रहः ॥ १५ ॥</p>
<p>रूपभेदैरनन्तानां पदानामाधारो वाच्यस्तद्भेदपरित्यागे एकपदस्याधारो<br>
लक्ष्या या सत्ता तन्मात्रैकविग्रहः ॥ १५ ॥</p>
<p>विवर्तितजगज्जालः कालोऽस्य द्वारपालकः ।<br>
सशैलभुवनाभोगमिदं ब्रह्माण्डमण्डलम् ॥ १६ ॥</p>
<p>द्वारपालकः अविशुद्धिकाले मनसोऽन्तः प्रवेशनिरोधको विशुद्धौ तु प्रवेशानुकूल<br>
इति ॥ १६ ॥</p>
<p>देहकोणोऽस्य कस्मिंश्चित्स्वाङ्गावयवतां गतम् ।<br>
विचिन्तयेन्महादेवं सहस्रश्रवणेक्षणम् ॥ १७ ॥</p>
<p>स्वाङ्गे मायाशबलरूपे । अवयवतामेकदेशताम् । अथवा सर्वप्राणिनां<br>
श्रवणेक्षणशिरःपाण्याद्यवयवास्तस्यैवेति विश्वरूपं चिन्तनीयमित्याह##-</p>
<p>सहस्रशिरसं शान्तं सहस्रभुजभूषणम् ।<br>
सर्वत्रेक्षणशक्त्याढ्यं सर्वतो घ्राणशक्तिकम् ॥ १८ ॥</p>
<p>सर्वतः स्पर्शनमयं सर्वतो रसनान्वितम् ।<br>
सर्वत्र श्रवणाकीर्णं सर्वत्र मननान्वितम् ॥ १९ ॥</p>
<p>सर्वतो मननातीतं सर्वतः परमं शिवम् ।<br>
सर्वदा सर्वकर्तारं सर्वसङ्कल्पितार्थदम् ॥ २० ॥</p>
<p>तथा चिन्तनेऽप्यसङ्गाद्वयता वस्तुतस्तस्य न विस्मर्तव्येत्याह-सर्वत इति ॥ २० ॥</p>
<p>सर्वभूतान्तरावस्थं सर्वं सर्वैकसाधनम् ।<br>
इति सञ्चिन्त्य देवेशमर्चयेद्विधिवत्ततः ॥ २१ ॥</p>
<p>सर्वस्य एकं साधनं सत्तास्फूर्तिपदम् । इति उक्तप्रकारेण ॥ २१ ॥</p>
<p>विधानमर्चनस्येदं शृणु ब्रह्माविदां वर ।<br>
स्वसंविदात्मा देवोऽयं नोपहारेण पूज्यते ॥ २२ ॥</p>
<p>उपह्रियत इत्युपहारो गन्धपुष्पादिस्तेन उपहारेण पूज्यते ॥ २२ ॥</p>
<p>न दीपेन न धूपेन न पुष्पविभवार्पणैः ।<br>
नान्नदानादिदानेन न चन्दनविलेपनैः ॥ २३ ॥</p>
<p>तदेव प्रपञ्चयति-नेति ॥ २३ ॥</p>
<p>न च कुङ्कुमकर्पूरबोगैश्चित्रैर्न चेतरैः ।<br>
नित्यमक्लेशलभ्येन शीतलेनाऽविनाशिना ॥ २४ ॥</p>
<p>इतरैश्छत्रचामरदर्पणाद्यर्पणैः ॥ २४ ॥</p>
<p>एकेनैवाऽमृतेनैष बोधेन स्वेन पूज्यते ।<br>
एतदेव परं ध्यानं पूजैषैव परा स्मृता ॥ २५ ॥</p>
<p>अखण्डसाक्षात्कारवृत्तिधारारूढेन स्वेन स्वात्मकेन बोधेन ।<br>
पूर्वोक्तचिन्तनमप्येतदङ्गमितीयमेव सर्वपूजाभ्यः प्रधानेत्याशयेनाह##-</p>
<p>यदनारतमन्तस्थशुद्धचिन्मात्रवेदनम् ।<br>
पश्यञ्शृण्वन्स्पृशञ्जिघ्रन्नश्नन्गच्छन्स्वपन्श्वसन् ॥ २६ ॥</p>
<p>अस्याः कालनियमोऽपि नास्तीति सदैव कार्येत्याह-पश्यन्निति ॥ २६ ॥</p>
<p>प्रलपन्विसृजन्गृह्णन्शुद्धसंविन्मयो भवेत् ।<br>
ध्यानामृतेन सम्पूज्य स्वयमात्मानमीश्वरम् ॥ २७ ॥</p>
<p>उक्तज्ञानाधारात्मना ध्यानामृतेन ॥ २७ ॥</p>
<p>परमास्वादयुक्तेन मुक्तेन कुसुमेहितैः ।<br>
ध्यानोपहार एवात्मा [आत्मध्यानं इति पाठः ।] ध्यानं ह्यस्य<br>
समीहितम् ॥ २८ ॥</p>
<p>परमास्वादयुक्तेनेति अयं भावः-पुष्पादिविषयार्पणं हि देवस्य न<br>
साक्षादविच्छिन्नसुखार्पणं किन्तु परम्परयाऽल्पतरतदीयसुखाभिव्यञ्जनं<br>
क्षुधितस्य व्रीहिमुष्ट्यर्पणमिव न तथा प्रीतये भवति । इदं तु प्रतीचः स्वयमेव<br>
शोधनेन निरतिशयानन्दरूपतामाविर्भाव्य तस्य नित्यनिरतिशयस्यात्यन्तैकरस्येन<br>
शिवायार्पणरूपं पूजनं परमास्वादनयुक्तमिति तदेव तादृशदेवस्यानुरूपं<br>
पूजनं समीहितं न पुष्पादीत्यर्थः ॥ २८ ॥</p>
<p>ध्यानमर्घ्यं च पाद्यं च शुद्धसंवेदनात्मकम् ।<br>
ध्यानसंवेदनं पुष्पं सर्वं ध्यानपरं विदुः ॥ २९ ॥</p>
<p>अतएवोक्तलक्षणध्यानेनैव सर्वोपचारसिद्धिरित्याह-ध्यानमिति ।<br>
ध्यानाभिव्यक्तं संवेदनं चैतन्यं पुष्पप्रयोजनरूपत्वात्पुष्पम् । एवं<br>
सर्वमुपचारं संवेदनमेव विदुः । असंविदितोपचारभोगाप्रसिद्धेरिति ॥ २९ ॥</p>
<p>विना तेनेतरेणायमात्मा लभ्यत एव नो ।<br>
ध्यानात्प्रसादमायाति सर्वभोगसुखश्रियः ॥ ३० ॥</p>
<p>प्रसादं स्वरूपाभिव्यक्तिम् । किं ततस्तत्राह-सर्वेति । सर्वेषां<br>
मनुष्यादिहिरण्यगर्भान्तानां भोगसुखश्रियः अयं प्रसन्न आत्मा भुङ्क्ते इति<br>
परेणान्वयः । यो वेद निहितं गुहायां परमे व्योमन् । सोऽश्रुते सर्वान्कामान्सह इति<br>
श्रुतेः इति श्रुतेः ॥ ३० ॥</p>
<p>अयमात्मा मुने भुङ्क्ते देहरूपो गृहे यथा ।<br>
ध्यानेनानेन सुमते निमेषांस्तु त्रयोदश ॥ ३१ ॥</p>
<p>यथा देहरूपो देहाभिमानी स्वगृहे भोगान्भुङ्क्ते तद्वत् । तेनापि<br>
विषयसंस्पर्शजन्यवृत्त्यभिव्यक्तात्मसुखस्यैवानुभवात् । ब्रह्मात्मसुखे<br>
सर्वसुखानामन्तर्भावादिति भावः । इदानीं तत्त्वसाक्षात्काराभावेऽपि<br>
यथोक्तध्यानमात्रेणापि तदुत्कर्षानुसारिफलोत्कर्षमाह-ध्यानेनेत्यादिना ॥ ३१ ॥</p>
<p>मूढोऽपि पूजयित्वेशं गोप्रदानफलं लभेत् ।<br>
पूजयित्वा निमेषाणां शतमेकमिति प्रभुम् ॥ ३२ ॥</p>
<p>अश्वमेधस्य यज्ञस्य फलं प्राप्नोति मानवः ।<br>
पूजयित्वा स्वमात्मानं घटिकार्धमिति प्रभुम् ॥ ३३ ॥</p>
<p>अश्वमेधसहस्रस्य फलं प्राप्नोति मानवः ।<br>
ध्यानबल्युपहारेण स्वयमात्मानमात्मना ॥ ३४ ॥</p>
<p>घटिकां पूजयेद्यस्तु राजसूयं लभेत सः ।<br>
मध्याह्नपूजनादित्थं राजसूयैकलक्षभाक् ॥ ३५ ॥</p>
<p>ननु घटिकार्धध्याने अश्वमेधसहस्रफलं चेद्धटिकाध्याने ततोऽप्यधिकं<br>
फलं वाच्यम् । तत्कथमेकराजसूयफलकीर्तनम् । न ह्यश्वमेधाद्राजसूयस्य<br>
फलमधिकम् । बृहदारण्यके भुज्युप्रश्ने क्वन्वश्वमेधयाजिनो गच्छन्तीति<br>
द्वात्रिंशतं वै देवरथाह्न्यान्ययं लोकः इत्यादिना<br>
पृथिवीसमुद्रादिपरिमाणमुक्त्वा ततः परतस्तद्यावती क्षुरस्य धारा यावद्वा<br>
मक्षिकायाः पत्रं तावानन्तरेणाकाशः इति ब्रह्माण्डखर्परद्वयसन्धिमुक्त्वा<br>
तानिन्द्रः सुपर्णो भूत्वा वायवे प्रायच्छत्तान्वायुरात्मनि स्थित्वा<br>
तत्रागमयद्यत्राऽश्वमेधयाजिनोऽभवन् इत्यश्वमेधयाजिनां<br>
ब्रह्माण्डखर्परसन्धिद्वारा वायुना बहिर्निःसार्य<br>
सर्वकर्मफलोत्कर्षस्थानप्रापणश्रवणविरोधात् । ब्रह्महत्याश्वमेधाभ्यां न<br>
परं पुण्यपापयोः इति प्रसिद्धेः । पूर्वरामायणे इलोपाख्याने नाश्वमेधात्परो<br>
यज्ञः प्रियश्चैव महात्मनः इति श्रीरामवचनविरोधाच्छारीरके इतरकर्मिणां<br>
धूमादिमार्गेण चन्द्रमण्डलप्राप्तिरेवाश्वमेधयाजिन एकस्य त्वर्चिरादिमार्गेण<br>
ब्रह्मलोकावाप्तिरिति सिद्धान्ताधिकरणाच्चाश्वमेधस्य राजसूयापेक्षया<br>
फलाधिक्यस्य सिद्धत्वादिति चेत् । नैष दोषः । परस्य<br>
पूर्वाविरोधेनाबाधकत्वादेवोपपत्तेः । यत्र<br>
घटिकार्धपूजनेनाश्वमेधसहस्रफलं तत्र घटिकामात्रपूजनेन तस्य<br>
द्वैगुण्यं प्राप्तमेव तत्र राजसूयफलं स्वाराज्यलक्षणं<br>
श्रूयमाणमितरेषामश्वमेधयाजिनां स्वाराज्ये पर्यवस्यतीति प्रजाभ्यो राज्ञ इव<br>
महान् भोगोत्कर्षो घटिकापूजकस्य सिद्ध्यति । न चात्र<br>
तक्रकौण्डिन्यन्यायाश्रयणन्न् युक्तम् । वाक्यवैयर्थ्यप्रसङ्गात् । तथा चेदृशे<br>
विषये महाभाष्ये उक्तम् । असति खल्वपि सम्भवे बाधनं भवति अस्ति च सम्भवो<br>
यदुभयं स्यादिति । नप्यत्रापच्छेदाधिकरणन्यायावसरः ।<br>
अदक्षिणत्वरार्ववेदसदक्षिणत्वयोरिव ब्रह्मलोकतत्स्वाराज्यफलयोर्विरोधाभावादिति<br>
विशेषद्योतनाय तुशब्दः ॥ ३५ ॥</p>
<p>दिवसं पूजयित्वैवं परे धाम्नि वसेन्नरः ।<br>
एषोऽसौ परमो योग एषा सा परमा क्रिया ।<br>
बाह्यसम्पूजनं प्रोक्तमेतदुत्तममात्मनः ॥ ३६ ॥</p>
<p>दिवसमिति । चिरैकाम्ये ज्ञानोदयावश्यम्भावादिति भावः ॥ ३६ ॥</p>
<p>एतत्पवित्रमखिलाघविघातहेतुं यस्त्वाचरिष्यति नरः क्षणमप्यखिन्नः ।<br>
तं वन्दयिष्यति सुरासुरलोकपूगः प्राप्तास्पदं जगति मामिव मुक्तमात्मन् ॥<br>
३७ ॥</p>
<p>उक्तां बाह्यपूजां प्रशंसन्नुपसंहरति-एतदिति । हे आत्मन् इति प्रेमातिः शयेन<br>
वसिष्ठसम्बोधनम् । एतदुक्तलक्षणं पूजनं यस्तु नर-अखिन्नो<br>
विक्षेपखेदशून्यः सन् क्षणमप्याचरिष्यति तं क्रमात्सर्वबन्धमुक्तमत एव<br>
प्राप्तास्पदं सुरासुरलोकपूगो जगति मामिव वन्दयिष्यति । अभिवादनस्तुत्यादिना<br>
पूजयिष्यतीत्यर्थः ॥ ३७ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पूर्वार्धे बाह्यपूजनं नामाष्टत्रिंशः सर्गः ॥ ३८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
बाह्यपूजनं नामाष्टत्रिंशः सर्गः ॥ ३८ ॥</p>
<h1 id="०३९">०३९</h1>
<p>एकोनचत्वारिंशः सर्गः ३९</p>
<p>ईश्वर उवाच ।</p>
<p>पावनं पावनानां यद्यत्सर्वतमसां क्षयः ।<br>
तदिदानीं प्रवक्ष्येऽहमन्तःपूजनमात्मनः ॥ १ ॥</p>
<p>शब्दादिविषयैः प्राप्तैरङ्गप्रत्यङ्गभासितुः ।<br>
प्रत्यगात्मशिवस्यात्र ह्यन्तः पूजोपवर्ण्यते ॥</p>
<p>सर्वेषां तमसामज्ञानानां क्षयहेतुत्वात्क्षयः ॥ १ ॥</p>
<p>गच्छतस्तिष्ठतश्चैव जाग्रतः स्वपतोऽपि च ।<br>
सर्वाचारगता पूजा नित्यं ध्यानात्मिका त्वियम् ॥ २ ॥</p>
<p>सर्वेष्वाचारेषु व्यवहारेषु गता अनुगता ॥ २ ॥</p>
<p>नित्यमेव शरीरस्थमिमं ध्यायेत्परं शिवम् ।<br>
सर्वप्रत्ययकर्तारं स्वयमात्मानमात्मना ॥ ३ ॥</p>
<p>सर्वेषां प्रत्ययानां कर्तारं सन्निधिमात्रेण जनयितारं बोधयितारं च ॥ ३ ॥</p>
<p>शयानमुत्थितं चैव व्रजन्तमथवा स्थितम् ।<br>
स्पृशन्तमभितः स्पृश्यं त्यजन्तमथवाऽभितः ॥ ४ ॥</p>
<p>स्पृश्यं स्पर्शादिविषयं स्पृशन्तं भुञ्जानम् अथवा उद्वेगात्त्यजन्तम् ॥ ४ ॥</p>
<p>भुञ्जानं सन्त्यजन्तं च भोगानाभोगपीवरान् ।<br>
बाह्यार्थपरिकर्तारं सर्वकार्यस्वरूपदम् ॥ ५ ॥</p>
<p>तदेव स्पष्टमाह-भुञ्जानमिति । बाह्यार्थानां जाग्रदादिविषयाणां<br>
परिकर्तारं स्वाध्यारोपेण निर्मातारम् । सर्वेषां कार्याणां स्वरूपदं<br>
स्वसत्ताप्रदम् ॥ ५ ॥</p>
<p>देहलिङ्गेषु शान्तस्थन्न् त्यक्तलिङ्गान्तरादिकम् ।<br>
यथाप्राप्तार्थसंवित्त्या बोधलिङ्गं प्रपूजयेत् ॥ ६ ॥</p>
<p>स्वदेहलक्षणेषु लिङ्गेषु । तथाहि पद्माद्यासनस्थः पुरः<br>
प्रसारितपाणिर्बद्धाञ्जलिर्देहः शिवलिङ्गाकारो भवतीति प्रसिद्धम् । अत एव त्यक्तं<br>
मृद्दारुशिलादि लिङ्गान्तरं आदिपदात्प्रतिमान्तरं च यत्र । शान्ते<br>
निर्विक्षेपस्वभावे स्थितं बोधलिङ्गम् ॥ ६ ॥</p>
<p>प्रवाहपतितार्थस्थः स्वबोधस्नानशुद्धिमान् ।<br>
नित्यावबोधार्हणया बोधलिङ्गं प्रपूजयेत् ॥ ७ ॥</p>
<p>प्रारब्धप्रवाहपतितेष्वर्थेषु भोगेषु स्थितः । प्रसक्ताशुद्धिरपि<br>
पुनःपुनरसङ्गविशुद्धात्मबोधलक्षणेन स्नानेन सदा शुद्धिमान् ॥ ७ ॥</p>
<p>आदित्यभावनाभोगभाविताम्बरभास्वरम् ।<br>
शशाङ्कभावनाभोगभावितेन्दुतयोदितम् ॥ ८ ॥</p>
<p>तादृशपूजने यदि मनस्तमसि मज्जति तदान्तर्बहिश्च सर्वनभः<br>
परिपूर्णमखण्डितमद्वयमादित्यमण्डलं स्वं भावयेत् यदि तु परितापेनिमज्जति<br>
तदा तादृशचन्द्रमण्डलतया उदितं स्वं भावयेदित्याह-आदित्येति ।<br>
आदित्यात्मना भावनात्कल्पितेनाभोगेन विस्तृतस्वसंस्थानेन भाविते पूर्णे<br>
हार्दबाह्याम्बरे भास्वरम् ॥ ८ ॥</p>
<p>प्रतिभासपदार्थौघनित्यावगतसंविदम् ।<br>
द्वारैर्वहन्तं शारीरैर्मुखे प्राणस्वरूपिणम् ॥ ९ ॥</p>
<p>बाह्यान्तरबुद्धिवृत्तिप्रतिभासेषु तद्भासितपदार्थौघेषु चानुस्यूता या<br>
नित्यावगतरूपा संवित्तद्रूपम् । वहन्तं स्वाभासान् बहिर्विषयदेशे प्रापयन्तम् ॥ ९<br>
॥</p>
<p>रसीकृत्य रसं प्राणस्वान्तोदात्ततुरङ्गमम् ।<br>
प्राणापानरथारूढं गूढमन्तर्गुहाशयम् ॥ १० ॥</p>
<p>रस्यत इति रसः शब्दादिविषयस्तं स्वानन्दरसेनैवं रसीकृत्य मधुरीकृत्य<br>
आस्वादयन्तमिवेति शेषः । प्राणस्वान्तलक्षणौ उदात्तौ उत्कृष्टौ तुरङ्गमौ यस्य ॥<br>
१० ॥</p>
<p>ज्ञातारं ज्ञेयदृष्टीनां कर्तारं सर्वकर्मणाम् ।<br>
भोक्तारं सर्वभोज्यानां स्मर्तारं सर्वसंविदाम् ॥ ११ ॥</p>
<p>सम्यक्संविदिताङ्गौघं भावाभावनभावितम् ।<br>
आभासभास्वरं भूरि सर्वगं चिन्तयेच्छिवम् ॥ १२ ॥</p>
<p>यथा प्रकाशयत्येकः कृत्स्नं लोकमिमं रविः । क्षेत्रं क्षेत्री तथा कृत्स्नं<br>
प्रकाशयति इति भगवदुक्तरीत्या सम्यक्संविदितसर्वाङ्गौघम् ।<br>
भावैर्विषयभावनैरभावनैश्च भावितं लक्षितम् । आसासेभ्यः<br>
सर्वप्रकाशेभ्योऽपि भूरि भास्वरम् । विशेष्यस्य सापेक्षत्वे<br>
सामर्थ्याविघातात्समासः ॥ १२ ॥</p>
<p>निष्कलं सकलं चैव देहस्थं व्योमचारिणम् ।<br>
अरञ्जितं रञ्जितं च नित्यमङ्गाङ्गसंविदम् ॥ १३ ॥</p>
<p>निष्कर्षे निष्कलमन्यथा सकलम् । व्योम्नि हृदयाकाशे चरणशीलम् ।<br>
अङ्गाङ्गसंविदं प्रत्यङ्गव्यापि बोधरूपम् ॥ १३ ॥</p>
<p>मनोमननशक्तिस्थं प्राणापानान्तरोदितम् ।<br>
हृत्कण्ठतालुमध्यस्थं भ्रनासापुटपीठगम् ॥ १४ ॥</p>
<p>तदेव विवृणोति-मनोमननेति ॥ १४ ॥</p>
<p>षट्त्रिंशत्पदकोटिस्थमुन्मन्यन्तदशातिगम् ।<br>
कुर्वन्तमन्तःशब्दादींश्चोदयन्तं मनःखगम् ॥ १५ ॥</p>
<p>षट्त्रिंशत्पदानि शैवशास्त्रप्रसिद्धषट्त्रिंशत्तत्त्वानि तेषां चरमस्थानस्थम् ।<br>
कालीरौद्रीकलविकरणीत्यादिशक्तिविभागे उन्मन्या मनोन्मन्या अन्तदशामप्यतिगतम् ।<br>
शिवयोगप्रसिद्धा वा उन्मन्यन्तदशा सबीजसमाधिरूपा तदतिगतम् । चोदयन्तं<br>
प्रेरयन्तम् ॥ १५ ॥</p>
<p>विकल्पिन्यविकल्पे च द्विविधे वाक्पथे स्थितम् ।<br>
तिले तैलमिवाङ्गेषु सर्वेष्वेवान्तरं स्थितम् ॥ १६ ॥</p>
<p>व्यवहारे विकल्पिनि निर्बीजसमाधिमोक्षयोरविकल्पे च वाच्यलक्षरूपे वाक्पथे ॥ १६ ॥</p>
<p>कलाकलङ्करहितं कठिनं च कलागणैः ।<br>
एकदेशे सुहृत्पद्मे सर्वदेहे च संस्थितम् ॥ १७ ॥</p>
<p>कालगणैर्भूतमात्राभिः स्थूलदेहात्मना परिणतैः कठिनं मूर्तं च ॥ १७ ॥</p>
<p>चिन्मात्रममलाभासं कलाकलनकल्पनम् ।<br>
प्रत्यक्षदृश्यं सर्वत्र स्वानुभूतिमयात्मकम् ॥ १८ ॥</p>
<p>कलाकलनानामध्यासविकल्पानां कल्पनमधिष्ठानम् । अधिकरणे ल्युट् ॥ १८ ॥</p>
<p>प्रत्यक्चेतनमात्मीयमर्थित्वेन पुनः स्थितम् ।<br>
पदार्थानामुपेत्याशु क्षणाद्द्वित्वमिवागतम् ॥ १९ ॥</p>
<p>पुनः स्वस्वरूपविस्मरणाद्भोगार्थित्वेन स्थितम् । स्वातिरिक्तपदार्थानां वेषं<br>
स्वयमेवोपेत्य आशु क्षणात्स्वसङ्केतादेव द्वित्वमागतमिव स्थितम् ॥ १९ ॥</p>
<p>सहस्तपादावयवः सकेशनखदन्तकः ।<br>
स्वदेहसंविदाभासो देवोऽयमिति भावयेत् ॥ २० ॥</p>
<p>स्वदेहसंविद आभासाः परिचायिका यस्य ॥ २० ॥</p>
<p>विचित्राः शक्तयो बह्व्यो नानाचारा मनोदशाम् ।<br>
उपासते मामनिशं पत्न्यः कान्तमिवोत्तमम् ॥ २१ ॥</p>
<p>मनो मे द्वारपालोऽयं निवेदितजगत्त्रयः ।<br>
चिन्तेयं मे प्रतीहारी द्वारस्था शुद्धरूपिणी ॥ २२ ॥</p>
<p>सन्मात्रगोचरत्वाच्छुद्धरूपिणी ॥ २२ ॥</p>
<p>शक्तिर्ममात्मिका बुद्धिः क्रिया चैव वराङ्गना ।<br>
ज्ञानानि च विचित्राणि भूषणान्यङ्गगानि मे ॥ २३ ॥</p>
<p>आत्मिका आत्मवत्परप्रीतिविषयीकृता बुद्धिर्ज्ञानशक्तिः । क्रिया प्राणशक्तिः ।<br>
विचित्राणि शास्त्रीयाणि लौकिकानि च ज्ञानानि भूषणानि ॥ २३ ॥</p>
<p>कर्मेन्द्रियाणि द्वाराणि बुद्धीन्द्रियगणैः सह ।<br>
अयं सोऽहमनन्तात्मा व्यवच्छेदोज्झिताकृतिः ॥ २४ ॥</p>
<p>तिष्ठामि भरितैकात्मा पूर्णः सर्वावपूरकः ।<br>
इति दैवीमुपाश्रित्य स्वच्छामात्मचमत्कृतिम् ॥ २५ ॥</p>
<p>दैवीमलौकिकीमात्मचमत्कृतिं प्रत्यक्तत्त्वपरिचयम् ॥ २५ ॥</p>
<p>दैवत्वपरिपूर्णोऽन्तरदीनात्मावतिष्ठते ।<br>
नास्तमेति न चोदेति न तुष्यति न कुप्यति ॥ २६ ॥</p>
<p>तादृशपूजापरिपाकफलान्याह-नास्तमेतीत्यादिना ॥ २६ ॥</p>
<p>न तृप्तिं न क्षुधं याति नाभिवाञ्छति नोज्झति ।<br>
समः समसमाचारः समाभासः समाकृतिः ॥ २७ ॥</p>
<p>अन्तः समः बहिश्च समेर्जीवन्मुक्तैः सम आचारो यस्य ॥ २७ ॥</p>
<p>सौम्यतामलमायातः समन्तात्सुन्दराशयः ।<br>
आदेहमेक एवासावव्युच्छिन्नमहामतिः [अव्युत्पन्न इत्यपि पाठः ।] ॥ २८<br>
॥</p>
<p>देवार्चनं करोत्येव दीर्घदीर्घमहर्निशम् ।<br>
चित्तत्त्वचलितो देहो देवोऽस्य समुदाहृतः ॥ २९ ॥</p>
<p>कोऽस्य देवः कथमादेहमर्चयतीति तत्राह-चित्तत्वेत्यादिना ॥ २९ ॥</p>
<p>यथाप्राप्तेन सर्वेण तमर्चयति वस्तुना ।<br>
समया सर्वया बुद्ध्या चिन्मात्रं देवचित्परम् ॥ ३० ॥</p>
<p>वस्तुना त्रिपुटीरूपेण । देवचिद्भ्य ऐन्द्रियकवृत्तिप्रतिबिम्बचिद्भ्यः परं<br>
तद्बिम्बभूतम् ॥ ३० ॥</p>
<p>यथाप्राप्तक्रमोत्थेन सर्वार्थेन समर्चयेत् ।<br>
मनागपि न कर्तव्यो यत्नोऽत्रापूर्ववस्तुनि ॥ ३१ ॥</p>
<p>सर्वेणार्थेन बाह्याभ्यन्तरवस्तुना । अपूर्ववस्तुनि गन्धपुष्पाद्युपचारवस्तुनि ॥ ३१ ॥</p>
<p>प्राप्तदेहतया नित्यं तथार्थक्रिययाऽनया ।<br>
कामसंसेवनेनाऽथ पूजयेच्छोभनं विभुम् ॥ ३२ ॥</p>
<p>प्राप्तदेहतया प्राप्तब्राह्मणक्षत्रियादिस्वशरीरोचितया यथाशास्त्रमर्थक्रियया<br>
व्यवहारेण । काम्यन्त इति कामा देहधारणमात्रनिमित्तान्नपानादयस्तेषां<br>
संसेवनेन ॥ ३२ ॥</p>
<p>भक्ष्यभोज्यान्नपानेन नानाविभवशालिना ।<br>
शयनासनयानेन यथाप्तेनार्चयेच्छिवम् ॥ ३३ ॥</p>
<p>तदेव स्पष्टमाह-भक्ष्येति ॥ ३३ ॥</p>
<p>कान्तान्नपानसम्भोगसम्भारादिविलासिना ।<br>
सुखेन सर्वरूपेण सम्बुद्ध्याऽऽत्मानमर्चयेत् ॥ ३४ ॥</p>
<p>सम्बुद्ध्य तत्त्वतो ज्ञात्वा । तथा च यावत्तदज्ञानं तावद्विषयसुखोपभोगेन<br>
प्रसञ्जितव्यमिति भावः ॥ ३४ ॥</p>
<p>आधिव्याधिपरीतेन मोहसंरम्भशालिना ।<br>
सर्वोपद्रवदुःखेन प्राप्तेनात्मानमर्चयेत् ॥ ३५ ॥</p>
<p>एवं यथाप्राप्तदुःखभोगेऽपि पूजाबुद्धिरेव कार्या नोद्वेग इत्याह-आधीति ॥ ३५ ॥</p>
<p>समस्तैश्च समस्तानां चेष्टानां जगतः स्थितेः ।<br>
मृतिजीवितस्वप्नाद्यैः प्राप्तैरात्मानमर्चयेत् ॥ ३६ ॥</p>
<p>जगतः स्थितेः सम्बन्धिनां समस्तानां चेष्टानां फलैरिति शेषः ॥ ३६ ॥</p>
<p>दारिद्र्येणाथ राज्येन प्रवाहपतितात्मना ।<br>
विचित्रचेष्टापुष्पेण शुद्धात्मानं समर्चयेत् ॥ ३७ ॥</p>
<p>नानाकलहकल्लोलललनोल्लासशालिना ।<br>
रागद्वेषविलासेन सौम्यमात्मानमर्चयेत् ॥ ३८ ॥</p>
<p>सतां हृदयगामिन्या रूढया शशिशीतया ।<br>
मैत्र्या माधुर्यधर्मिण्या हृत्स्थमात्मानमर्चयेत् ॥ ३९ ॥</p>
<p>तर्हि किं कलहादिपरेणापि भाव्यं नेत्याह-सतामिति ॥ ३९ ॥</p>
<p>उपेक्षया करुणया सदा मुदितया हृदि ।<br>
शुद्धया शक्तिपद्धत्या बोधेनात्मानमर्चयेत् ॥ ४० ॥</p>
<p>कलहाद्यप्रसक्तावुपायमाह-उपेक्षयेति । शक्तिः क्रोधादिनिग्रहसामर्थ्यं<br>
तत्पद्धत्या ॥ ४० ॥</p>
<p>आकस्मिकोपयातेन स्थितेनानियतेन च ।<br>
भोगाभोगैकभोगेन प्राप्तेनात्मानमर्चयेत् ॥ ४१ ॥</p>
<p>एवं भोगलम्पटेनापि न भाव्यमित्याशयेनाह-आकस्मिकेति । भोगाभोगेषु<br>
भोगसमूहेष्वेकस्य कस्यचित्कदाचिद्भोगेन ॥ ४१ ॥</p>
<p>भोगानामनिषिद्धानां निषिद्धानां च सर्वदा ।<br>
त्यागेन वातिरागेण स्वात्मानं शुद्धमर्चयेत् ॥ ४२ ॥</p>
<p>अनिषिद्धानां निषिद्धानां च सर्वदा त्यागेनेति मुख्यः कल्पः । अथवा<br>
क्वचिदनिषिद्धानां रागेणेति गौणः ॥ ४२ ॥</p>
<p>ईहितानीहितौघेन युक्तायुक्तमयात्मना ।<br>
त्यक्तेनात्तेन चार्थेन ह्यर्थानामीशमर्चयेत् ॥ ४३ ॥</p>
<p>अयुक्तमयात्मना त्यक्तेन युक्तमयात्मना आत्तेनेति व्युत्क्रमेणान्वयः ।<br>
अर्थानामीशं भोक्तारम् ॥ ४३ ॥</p>
<p>नष्टं नष्टमुपेक्षेत प्राप्तं प्राप्तमुपाहरेत् ।<br>
निर्विकारतयैतद्धि परमार्चनमात्मनः ॥ ४४ ॥</p>
<p>इदानीं मुख्यार्चनसारमाह-नष्टमित्यादिना । उपेक्षेत नानुशोचेत् ॥ ४४ ॥</p>
<p>सर्वदैव समग्रासु चेष्टानिष्टासु दृष्टिषु ।<br>
परमं साम्यमाधाय नित्यात्मार्चाव्रतं चरेत् ॥ ४५ ॥</p>
<p>सर्वं विन्देत सुशुभं सर्वं विद्याच्छुभाशुभम् ।<br>
सर्वमात्ममयं कुर्यान्नित्यात्मार्चाव्रतं चरेत् ॥ ४६ ॥</p>
<p>ब्रह्मैवेति दृष्ट्या सर्वं शुभमेवेति विन्देत गृह्णीयात् ।<br>
ब्रह्मसंवलितमायामयत्वदृष्ट्या तु सर्वं शुभाशुभं सम्मिश्रमिति विद्यात् ।<br>
उभयथापि साम्येन वैषम्यदर्शननिमित्ताभावादात्मैवात्ममयमिति वा<br>
आत्मप्रचुरमात्ममयमिति वा कुर्यात्पश्येत् ॥ ४६ ॥</p>
<p>आपातरमणीयं यद्यच्चापातसुदुःसहम् ।<br>
तत्सर्वं सुसमं बुद्ध्वा नित्यात्मार्चाव्रतं चरेत् ॥ ४७ ॥</p>
<p>उक्तरीत्या सुसमं बुद्ध्वा ॥ ४७ ॥</p>
<p>अयं सोहमयं नाहं विभागमिति सन्त्यजेत् ।<br>
सर्वं ब्रह्मेति निश्चित्य नित्यात्मार्चाव्रतं चरेत् ॥ ४८ ॥</p>
<p>इति विभागं भेदम् ॥ ४८ ॥</p>
<p>सर्वदा सर्वरूपेण सर्वाकारविकारिणा ।<br>
सर्वं सर्वप्रकारेण प्राप्तेनात्मानमर्चयेत् ॥ ४९ ॥</p>
<p>सर्वदा प्राप्तेन सर्वाकारविकारिणा सर्वप्रकारेण सर्वरूपेण नाम्ना च सर्वं<br>
सर्वात्मकमात्मानमर्चयेत् ॥ ४९ ॥</p>
<p>अनीहितं परित्यज्य परित्यज्य तथेहितम् ।<br>
उभयाश्रयणेनापि नित्यमात्मानमर्चयेत् ॥ ५० ॥</p>
<p>मिथ्यात्वबुद्ध्या परित्यज्य स्वात्ममात्रताबुद्ध्या उभयोराश्रयणेन स्वीकारेणापि ॥<br>
५० ॥</p>
<p>न वाञ्छता न त्यजता दैवप्राप्ताः स्वभावतः ।<br>
सरितः सागरेणेव भोक्तव्या भोगभूमयः ॥ ५१ ॥</p>
<p>भोगभूमयः सुखदुःखहेतवो विषयाः ॥ ५१ ॥</p>
<p>उद्वेगो नानुगन्तव्यस्तुच्छाऽतुच्छासु दृष्टिषु ।<br>
व्योम्ना चित्रपदार्थेषु पतितो ह्याततेष्विव ॥ ५२ ॥</p>
<p>तुच्छातु अपमानादिदृष्टिषु अतुच्छासु वधबन्धसर्वस्वनाशादिदृष्टिषु पतित<br>
आपतितः प्रसक्त उद्वेगो नानुगन्तव्यः । पतितेषु इति पाठे आपतितेषु<br>
चिरमाततेष्वनुवृत्तेषु ऋजुवक्रशीतदाहादिचित्रपदार्थेषु व्योम्नेवेति दृष्टान्ते<br>
योज्यम् ॥ ५२ ॥</p>
<p>देशकालक्रियायोगाद्यदुपैति शुभाशुभम् ।<br>
अविकारं गृहीतेन तेनैवात्मानमर्चयेत् ॥ ५३ ॥</p>
<p>आत्मार्चनविधानेऽस्मिन्प्रोक्ता द्रव्यश्रियस्तु याः ।<br>
एकेनैव समेनैता रसेन परिभाविताः ॥ ५४ ॥</p>
<p>ननु विचित्रदुःखरागद्वेषादिविकारहेतवः शुद्ध्यशुद्धिकटुतिक्तादिविषमरसा<br>
भोग्यद्रव्यश्रियः कथमविकारं ग्रहीतुं शक्या इति चेदेकेन समरसेन सर्वेषां<br>
वैषम्यनिरासेन मधुरीकरणादित्याशयेनाह-आत्मार्चनेति । परिभाविता<br>
आप्लाविताः सत्यो न अम्लानकट्व्यः किन्तु मधुरैकरसा भवन्तीति परेणान्वयः ॥ ५४ ॥</p>
<p>नाम्लानकट्व्यो नो तिक्ता न कषायाश्च काश्चन ।<br>
चित्रैरपि रसैर्दिग्धा मधुरा एव ताः किल ॥ ५५ ॥</p>
<p>समता मधुरा यस्या [रम्येति पाठः ।] रसशक्तिरतीन्द्रिया ।<br>
तया यद्भावितं चेत्यममृतं तत्क्षणाद्भवेत् ॥ ५६ ॥</p>
<p>आनन्दैकरसविवर्तत्वेन समतादर्शनाद्वा तासामविकारेण<br>
ग्रहणसिद्धिरित्याशयेनाह-समतेति । रसशक्तिः रसो वै सः इति श्रुतिदर्शित आत्मा ॥<br>
५६ ॥</p>
<p>समतामृतरूपेण यद्यन्नाम विभाव्यते ।<br>
तत्तदायाति माधुर्यं परमिन्दोरिव च्युतम् ॥ ५७ ॥</p>
<p>इन्दोश्च्युतममृतमिव ॥ ५७ ॥</p>
<p>समताकाशवद्भूत्वा यत्तु स्याल्लीनमानसम् ।<br>
अविकारमनायासं तदेवार्चनमुच्यते ॥ ५८ ॥</p>
<p>ब्रह्मैक्यदर्शनलक्षणया समतया स्वयमाकाशवद्भूत्वा लीनमानसं यथा<br>
स्यात्तथा यदवस्थानं तदेव मुख्यमर्चनमित्यर्थः ॥ ५८ ॥</p>
<p>पूर्णेन्दुनेव पूर्णेन भाव्यं समसमत्विषा ।<br>
स्वच्छेन चिद्धनैकेन ज्ञेनाप्युपलरूपिणा ॥ ५९ ॥</p>
<p>उपलरूपिणा स्फटिकशिलावन्निर्मलदृढेन ॥ ५९ ॥</p>
<p>अन्तराकाशविशदो बहिःप्रकृतकार्यकृत् ।<br>
रञ्जनामिहिकामुक्तः सम्पूर्णो ज्ञ उपासकः ॥ ६० ॥</p>
<p>ईदृशो ज्ञस्तत्त्वविदेव उपासको मुख्यो मत्पूजक इत्यर्थः ॥ ६० ॥</p>
<p>स्वप्नेऽप्यदृष्टहृल्लेखमज्ञानाभ्रपरिक्षये ।<br>
शान्ताहन्तादिमिहिकं ज्ञः शरद्व्योम राजते ॥ ६१ ॥</p>
<p>न दृष्टो हृदयं लिखतीति हृल्लेखः कामो विद्युदादिश्च यस्मिन् । ज्ञस्तत्त्वविदेव<br>
शरद्व्योम ॥ ६१ ॥</p>
<p>सोमार्कमस्तमितमानसमातृमेयं सद्यःप्रसूतशिशुवेदनवद्वितानम् ।<br>
पश्यन्प्रशान्तमतिचेतनचित्तबीजं जीवन्ननुत्तमपदस्थित एव तिष्ठ ॥ ६२ ॥</p>
<p>आनन्दामृतपरिपूर्णत्वात्सोम एव<br>
सन्निष्कलङ्कस्वप्रकाशातिशयादर्कस्तथाविधम् । अस्तमितानि मानसं<br>
मनोवृत्तिर्माता मेयं च यत्र तथाभूतम् । सद्यःप्रसूतस्य<br>
शिशोर्वेदनवद्वितानं विगतविकल्पविस्तारं चेतनस्य चिदाभासस्य चित्तस्य च बीजं<br>
मूलभूतं स्वात्मशिवं प्रशान्तमति यथा स्यात्तथा पश्यन्सन् त्वमनुत्तमे<br>
जीवन्मुक्तपदे स्थितस्तद्भावेनैव तिष्ठ । सैव परा पूजेत्यर्थः ॥ ६२ ॥</p>
<p>देशकालकरणक्रमोदितैः सर्ववस्तुसुखदुःखविभ्रमैः ।<br>
नित्यमर्चय शरीरनायकं तिष्ठ शान्तसकलेहया धिया ॥ ६३ ॥</p>
<p>विस्तरोक्तं सङ्क्षिप्योपसंहरति-देशेति । शान्ता सकला ईहा मनोरथा<br>
यस्यास्तथाविधया धिया स्वात्मनि तिष्ठ । सैव मुख्या शिवपूजेत्यर्थः ॥ ६३ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
देवार्चनविधिर्नामैकोनचत्वारिंशः सर्गः ॥ ३९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
देवार्चनविधिर्नामैकोनचत्वारिंशः सर्गः ॥ ३९ ॥</p>
<h1 id="०४०">०४०</h1>
<p>चत्वारिंशः सर्गः ४०</p>
<p>ईश्वर उवाच ।</p>
<p>यथाकालं यथारम्भं न करोषि करोषि यत् ।<br>
चिन्मात्रस्य शिवस्यान्तस्तदेवार्चनमात्मनः ॥ १ ॥</p>
<p>पूज्यपूजकपूजादिविकल्परहितः शिवः ।<br>
परिशुद्धचिदात्मैव देवतातत्त्वमीर्यते ॥</p>
<p>आत्मविदः कृताकृतं सर्वमपि कर्म शिवार्चनमेवेत्याह-यथाकालमिति ।<br>
यथारम्भं यथाशक्ति ॥ १ ॥</p>
<p>तेनैवाह्लादमायाति याति प्रकटतां तथा ।<br>
तथा स्थितेन रूपेण स्वेनैव स्वयमीश्वरः ॥ २ ॥</p>
<p>तत्कुतस्तत्राह-तेनैवेति ।तेन तादृशपूजनेनैव तथा स्थितेन पारमार्थिकेन<br>
स्वरूपेण आह्लादं निरतिशयानन्दस्वरूपाभिव्यक्तिम् ।<br>
प्रकटतामावरणभङ्गमायाति ॥ २ ॥</p>
<p>रागद्वेषादिशब्दार्थानात्मन्यन्यतयामले ।<br>
सम्भवन्ति पृथग्रूपावह्नौ वह्निकणा इव ॥ ३ ॥</p>
<p>ननु खाभाविकचेष्टा सर्वापि रागद्वेषमूलतयानर्थहेतुः सा कथं पूजनं<br>
स्यादिति चेत्स्वात्मव्यतिरेकेण रागद्वेषविकल्पादर्शनादेवेत्याह-रागेति ॥ ३ ॥</p>
<p>यद्यद्राजत्वदीनत्व सुखदुःखादिवेदनम् ।<br>
आत्मीयं परकीयं च तत्तदर्चनमात्मनः ॥ ४ ॥</p>
<p>राजत्वं सम्पत् । दीनत्वं दारिद्र्यम् । आदिपदादशनायापिपासादयो गृह्यन्ते । तेषां<br>
वेदनमध्यारोपणम् । देवे पुष्पपत्राद्यारोपणस्यैव पूजात्वप्रसिद्धेरिति भावः ॥ ४<br>
॥</p>
<p>विश्वसंवित्तिरेवार्चा नित्यस्यात्मन एव च ।<br>
घटाद्यात्मतया ब्रह्म स्वयमात्मा तथैव च ॥ ५ ॥</p>
<p>तथा च नित्यस्य शिवस्य आत्मनः प्रतीचश्च वियदादिलक्षणस्य जाग्रदादिलक्षणस्य च<br>
विश्वस्य संवित्तिरारोप एवार्चा । यथा वियदादिक्रमेण ब्रह्म<br>
घटाद्यात्मतयालङ्क्रियते स्वयं प्रत्यगात्मा च तथैव जाग्रदादिक्रमेण<br>
घटाद्यात्मतयैवालङ्क्रियत इत्यर्थः ॥ ५ ॥</p>
<p>शिवं शान्तमनाभासमेकं भास्वरमागतम् ।<br>
जगत्प्रत्ययवत्सर्वमात्मरूपमिदं स्थितम् ॥ ६ ॥</p>
<p>एवं चैकं शिवरूपं प्रत्यगात्मरूपं वा जगत्प्रत्ययवदागतमिदं सर्वं<br>
तद्भासाभास्वरं तत्स्थित्या स्थितमियर्थः ॥ ६ ॥</p>
<p>अहो नु चित्रमात्मैव घटाद्यन्यद्व्यवस्थितम् ।<br>
जीवादिस्वस्वभावोऽन्तर्नूनन्न् विस्मृतिमानिव ॥ ७ ॥</p>
<p>एवं विमर्शे प्रत्यगात्मैव स्वान्तर्विस्मृतिमानिव भूत्वा जीवादिस्वस्वभावः<br>
अन्यद्घटादिजगद्रूपं च स्थितं नान्यत्किञ्चिदित्यर्थः ॥ ७ ॥</p>
<p>सर्वात्मकस्यानन्तस्य शिवस्यान्तः किलात्मनः ।<br>
पूज्यपूजकपूजाख्यो विभ्रमः प्रोदितः कुतः ॥ ८ ॥</p>
<p>एवं तत्त्वतो दर्शने पूज्यपूजकादित्रिपुटी सर्वापि बाधिता भवतीत्याह##-</p>
<p>नियताकारता शान्ते न च सम्भवतीश्वरे ।<br>
यत्र सङ्कल्प्यते ब्रह्मन्पूज्यपूजामयः क्रमः ॥ ९ ॥</p>
<p>यत्र यस्यां नियताकारतायां पूज्यपूजादिमयः क्रमः सङ्कल्प्यते सा नियताकारता<br>
परिच्छिन्नसंस्थानता न सम्भवति ॥ ९ ॥</p>
<p>पूज्यपूजाद्यवच्छिन्नो देवो नित्यामलात्मनः ।<br>
सर्वशक्तेरनन्तस्य नेश्वरत्वस्य भाजनम् ॥ १० ॥</p>
<p>नित्यामलात्मन इति हेतुगर्भमीश्वरत्वविशेषणम् ॥ १० ॥</p>
<p>त्रिजगत्प्रसृताच्छाच्छसंविद्रूपस्य [प्रसृतात्यच्छेति पाठः ।]<br>
चात्मनः ।<br>
नेश्वरस्याकृतेर्ब्रह्मन्व्यपदेशो हि युज्यते ॥ ११ ॥</p>
<p>ईश्वरस्य आकृतेरिति व्यधिकरणे षष्ठ्यौ । व्यपदेशो वाचाभिलापोऽपि न युज्यते ॥ ११ ॥</p>
<p>देशकालपरिच्छिन्नो येषां स्यात्परमेश्वरः ।<br>
अस्माकमुपदेश्यास्ते न विपश्चिद्विपश्चिताम् ॥ १२ ॥</p>
<p>हे विपश्चिदिति सम्बोधनम् । विपश्चिद्भ्योऽपि विपश्चितामिति वा ॥ १२ ॥</p>
<p>तदीयां दृष्टिमुत्सृज्य तथेमामवलम्ब्य च ।<br>
समः स्वच्छमनाः शान्तो वीतरागो निरामयः ॥ १३ ॥</p>
<p>इमां मदुक्तामपरिच्छिन्नदृष्टिमवलम्ब्य कामोपभोगैरर्चयंस्तिष्ठेति<br>
परेणान्वयः ॥ १३ ॥</p>
<p>कामोपहारैरभितो यथाप्राप्तैरखिन्नधीः ।<br>
आत्मानमर्चयंस्तिष्ठ सुखदुःखशुभाशुभैः ॥ १४ ॥</p>
<p>अधिगतवसि साधौ चैकमेवानुरूपं त्वयि तरलितजीवे जन्मदुःखादि किञ्चित् ।<br>
न लगति परिशून्ये सर्वतः स्फाटिकाङ्गे नवसदन इवाङ्के निष्कलङ्के<br>
कलङ्कः ॥ १५ ॥</p>
<p>तरलितः शोधनेन देहात्पृथक्कृतो जीवो येन तथाविधे साधौ अमानित्वादिगुणवति<br>
अत एवानुरूपमेकं स्वतत्त्वमुक्तपूज्यपूजकादितत्त्वविमर्शेनाधिगतवति । अत एव<br>
निरस्तमायाकलङ्के परितस्तत्कार्यप्रपञ्चशून्ये च त्वयि जन्मदुःखादि किञ्चिन्न<br>
लगति । यथा स्फाटिकशिला सर्वावयवके अङ्के समीपे परितो<br>
नीलरक्तादिवस्त्वन्तरशून्ये नवसदने लेपतः प्रतिबिम्बतो वा नैल्यादिरञ्जनकलङ्को<br>
न लगति तद्वदित्यर्थः ॥ १५ ॥</p>
<p>इत्यार्षे श्रीवासिष्ठमहारामायणे बाल्मीकीये दे० मो० निर्वाणप्रकरणे पू०<br>
देवतातत्त्वविचारो नाम चत्वारिंशः सर्गः ॥ ४० ॥</p>
<h1 id="०४१">०४१</h1>
<p>एकचत्वारिंशः सर्गः ४१</p>
<p>श्रीवसिष्ठ उवाच ।</p>
<p>शिवः किमुच्यते देव परम्ब्रह्म किमुच्यते ।<br>
आत्मा किमुच्यते नाथ परमात्मा किमुच्यते ॥ १ ॥</p>
<p>शास्त्राचार्यादिसाफल्यं नामभेदप्रकल्पनम् ।<br>
अध्यारोपक्रमः पश्चादपवादः प्रदर्श्यते ॥</p>
<p>यदुक्तं नेश्वरस्याकृतेर्ब्रह्मन्व्यपदेशो हि युज्यते इत्यादिना<br>
पूज्यतत्त्वमरूपकमव्यपदेश्यं तस्य शिवादिशब्दैरपि कथं व्यपदेश<br>
इत्याशयेन पृच्छति-शिव इति । यदि शिवादिशब्दप्रवृत्तिनिमित्तकं कञ्चिदपि<br>
धर्मं तन्न स्पृशति तर्हि शिव इति किन्निमित्तमुच्यते । एवं परम्ब्रह्मेत्याद्यपि<br>
किन्निमित्तमुच्यत इत्यर्थः ॥ १ ॥</p>
<p>तत्सत्किञ्चिन्न किञ्चिच्च शून्यं विज्ञानमेव च ।<br>
इत्यादिभेदो भगवंस्त्रिलोकेश किमुच्यते ॥ २ ॥</p>
<p>ॐतत्सदिति निर्देशो ब्रह्मणस्त्रिविधः स्मृतः इत्यादिव्यपदेशेषु भिनत्तीति भेदः<br>
परस्परव्यावर्तकप्रवृत्तिनिमित्तकनामविशेषः किन्निमित्तमुच्यत इत्यर्थः ॥ २ ॥</p>
<p>ईश्वर उवाच ।</p>
<p>अनाद्यन्तमनाभासं सत्किञ्चिदिह विद्यते ।<br>
इन्द्रियाणामगम्यत्वाद्यन्न किञ्चिदिव स्थितम् ॥ ३ ॥</p>
<p>पृष्टेषु नामसुसदिति नाम्नस्तावत्प्रवृत्तिनिमित्तमन्यन्न वाच्यम् । तदर्थे<br>
व्यावर्त्यस्याप्रसिद्ध्यैव व्यावृत्त्यनपेक्षणात् । स्वत एवासद्व्यावृत्तत्वेन<br>
प्रवृत्तिनिमित्तताकृततद्व्यावृत्तिकत्वाभावाच्च । अन्यथा<br>
तत्प्रवृत्तिनिमित्तस्याप्यसतः सद्व्यावर्तकत्वायोगात्सत्त्वेऽवश्यं वक्तव्ये<br>
तुल्यन्यायेन तत्रापि सच्छब्दप्रवृत्तिनिमित्तमन्यदेव वाच्यमेवं तत्र<br>
तत्रापीत्यनवस्थापातात् । एवं किञ्चिन्नकिञ्चिच्छब्दयोरपि इन्द्रियावेद्यत्वेन<br>
तद्वेद्यधर्मैर्निर्देष्टुमशक्यत्वाद्व्यावृत्तिनिरपेक्षतयैव तत्र<br>
प्रवृत्तिसम्भवः । न ह्यव्यावृत्तं व्यावर्तकधर्मशून्यं वा शब्दाः न<br>
बोधयन्त्येवेति शक्यं वक्तुम् । अव्यावृत्तनिर्धर्मकादिशब्दानां बोधकत्वस्य<br>
सर्वानुभवसिद्धत्वात् । न हि निर्धर्मकत्वं धर्मः अव्यावृत्तं च व्यावृत्तेभ्यो<br>
व्यावृत्तमिति वक्तुं शक्यम् । स्वमाता वन्ध्येतिवद्व्याहतत्वात् । एवं च<br>
शिवादिशब्दानामपि निर्दोषनिरतिशयानन्दस्वरूपमात्रे निमित्तनिरपेक्षैव<br>
प्रवृत्तिस्तुल्य न्यायादुपपन्ना । तत्स्वरूपप्रयुक्तैव वा शिवे दुःखादिव्यावृत्तिपीति<br>
न नामभेदानुपपत्तिरित्याशयेनोत्तरमाह-अनाद्यन्तमिति ।<br>
अनाद्यन्तमाद्यन्तपरिच्छेदाभ्यां स्वतो व्यावृत्तम् ।<br>
अनाभासमाभासान्तरनिरपेक्षं स्वयञ्ज्योतिः । ईदृशं सद्वस्तु इह स्वे महिम्नि<br>
स्वत एव विद्यते न देशकालधर्मज्योतिरादिपरापेक्षसत्तया पराधीनव्यावृत्त्या<br>
चेत्यर्थः । इवकारस्तत्र किञ्चित्त्वादेरपि मिथ्यात्वद्योतनार्थः ॥ ३ ॥</p>
<p>श्रीवसिष्ठ उवाच ।</p>
<p>यदिन्द्रियाणां बुद्ध्यादियुक्तानामप्यदृश्यताम् ।<br>
गतं तत्कथमीशान त्वशङ्केनोपगम्यते ॥ ४ ॥</p>
<p>मनोबुद्ध्यहङ्कारचित्तानामिन्द्रियगृहीतार्थमात्रगोचरसङ्कल्प##-<br>
बुद्ध्याद्यगम्यत्वमप्यर्थादुक्तमेव । न च बुद्ध्याप्यगम्यस्य बोधे<br>
कश्चिदुपायः सम्भवतीति सतोऽपि तस्य बोधोपायासम्भवात् अशङ्केन<br>
उपायासम्भवशङ्कारहितेनाधिकारिणा तद्ब्रह्म कथमुपगम्यते अधिगम्यते ।<br>
साक्षात्क्रियत इत्यर्थः ॥ ४ ॥</p>
<p>ईश्वर उवाच ।</p>
<p>यो मुमुक्षुरविद्यांशः केवलो नाम सात्त्विकः ।<br>
सात्त्विकैरेव सोऽविद्याभागैः शास्त्रादिनामभिः ॥ ५ ॥</p>
<p>प्रमाणजन्यया शुद्धसात्त्विकभागपरिणामरूपया ब्रह्माकारवृत्त्या<br>
अविद्यावरणमपनीयते । आवरणापगमे तु ब्रह्म स्वप्रकाशत्वादेव तत्त्वतो भाति । स<br>
एवास्य साक्षात्कारो न बुद्धिवृत्त्यभिव्यक्तचिद्व्याप्तिरूपो<br>
मुमुक्षुर्मोक्षेच्छुर्मनोलक्षणः शमदमादिसाधनपरिशुद्धत्वात्केवलः<br>
सात्त्विकोऽविद्यांशः स सच्छास्नसद्गुरुसत्सङ्गादिनामभिः<br>
सात्त्विकैरेवाविद्याभागैः सम्पादितया श्रेष्ठया<br>
श्रवणमनननिदिध्यासनसाक्षात्कारान्तस्ववृत्तिपरम्परया<br>
बहुतरजन्मसञ्चितयज्ञदानादिसुकृतसम्भृतत्वाच्छ्रेष्ठां स्वकार्याविद्यां<br>
क्षालयन्नेव चिरं तिष्ठति ॥ ५ ॥</p>
<p>अविद्यां श्रेष्ठया श्रेष्ठां क्षालयन्निह तिष्ठति ।<br>
मलं मलेनापहरन्युक्तिज्ञो रजको यथा ॥ ६ ॥</p>
<p>काकतालीयवत्पश्चादविद्याक्षय आगते ।<br>
प्रपश्यत्यात्मनैवात्मा स्वभावस्यैष निश्चयः ॥ ७ ॥</p>
<p>किं ततस्तत्राह-काकेति । ततश्चिराभ्यासात्काकतालीयन्यायेन<br>
भाग्यपरिपाकादुत्थितया पूर्णब्रह्माकारवृत्त्या अविद्यायाः क्षये निःशेषोच्छेदे<br>
आगते सति अनावरण आत्मा आत्मनैवात्मानं प्रपश्यति ।<br>
वास्तवस्वप्रथास्वभावएवावतिष्ठत इत्यर्थः । आत्मस्वभावस्य एष<br>
उक्तस्वप्रकाशस्वरूपपरिशेष एव निश्चयः असन्दिग्धाविपर्यस्तसाक्षात्कारो<br>
नान्यादृश इत्यर्थः । अथवा अविद्यास्वभावस्यैव उक्तप्रकार एव क्षयनिश्चयो<br>
नान्यादृश इत्यर्थः ॥ ७ ॥</p>
<p>यथाकथञ्चिदङ्गारे निघृष्य क्षालयञ्छिशुः ।<br>
करनैर्मल्यमाप्नोति कार्ष्ण्याङ्गारक्षये यथा ॥ ८ ॥</p>
<p>अविद्यांशेनैवाविद्याक्षये आत्मनैवात्मनैर्मल्यसिद्धौ च दृष्टान्तमाह##-<br>
अङ्गारयोः क्षयात्प्रक्षालितेऽपि हस्ते पुनःपुनस्तन्निघर्षणेन करनैर्मल्यं<br>
प्राप्नोति । निघर्षणोपजनितरेणुपरम्परालक्षणकार्ष्ण्येनाङ्गारयोः क्षये तु<br>
क्षालयन्पुनरङ्गारालाभात्करस्य स्वतःसिद्धमेव नैर्मल्यं सौन्दर्यं स्वत एव<br>
प्राप्नोति यथा तथा सात्त्विकस्तामसश्चाविद्याभागः शास्त्राद्यैः स्वभागान्तरैः<br>
सहायैर्यथाकथञ्चिदात्मानं विचारयेच्चेद्द्वयोरपि भागयोर्नाशो<br>
निर्मलात्मोदयश्च सिद्ध्यतीत्यर्थः ॥ ८ ॥</p>
<p>यथाकथञ्चिच्छास्त्राद्यैर्भागैर्भागं विचारयेत् ।<br>
सात्त्विकस्तामसो भागो द्वयोरात्मोदयस्तथा ॥ ९ ॥</p>
<p>पश्यत्यात्मानमात्मैव विचारयति चात्मना ।<br>
आत्मैवेहास्ति नाविद्या इत्यविद्याक्षयं विदुः ॥ १० ॥</p>
<p>ननु बुद्ध्या आत्मा विचार्य निर्धार्यते तत्कुतो न बुद्धिदृश्यतात्मन इति चेन्न ।<br>
बुद्धेर्जडाया विचारादौ स्वातन्त्र्यं किन्त्वात्मैव<br>
बुद्ध्याद्युपायैर्विचारादिनाऽविद्यां बाधित्वा स्वयं प्रथत इत्याह-पश्यतीति ॥ १०<br>
॥</p>
<p>यावत्किञ्चिदिदं वस्तु नाना नात्मावगम्यताम् ।<br>
क्रमा गुरूपदेशाद्या नात्मज्ञानस्य कारणम् ॥ ११ ॥</p>
<p>अत एव गुरुशास्त्रादिनानाभेदा न आत्मा नाप्यात्मज्ञानहेतवः आत्मस्वरूपस्य<br>
तज्ज्ञानस्य साधनानपेक्षत्वादित्याशयेनाह-यावदिति ॥ ११ ॥</p>
<p>गुरुर्हीन्द्रियवृत्तात्मा ब्रह्म सर्वेन्द्रियक्षयात् ।<br>
यद्वस्तु यत्क्षये प्राप्यं तत्तस्मिन्सति नाप्यते ॥ १२ ॥</p>
<p>तत्रोपपत्त्यन्तरमाह-गुरुरिति इन्द्रियैर्वृत्तं घटितं यत्पुर्यष्टकं तदात्मा ॥<br>
१२ ॥</p>
<p>अकारणान्यपि प्राप्ता भृशं कारणतां द्विज ।<br>
क्रमा गुरूपदेशाद्या आत्मज्ञानस्य सिद्धये ॥ १३ ॥</p>
<p>तर्हि किं गुर्वादयो व्यर्था नेत्याह-अकारणानीति । सिद्धये<br>
विस्मृतकण्ठचामीकरवल्लाभाय ॥ १३ ॥</p>
<p>क्रमे गुरूपदेशानां प्रवृत्ते शिष्यबोधतः ।<br>
अनिर्देश्योऽप्यदृश्योऽपि स्वयमात्मा प्रसीदति ॥ १४ ॥</p>
<p>प्रसीदति अभिव्यक्तो भवति ॥ १४ ॥</p>
<p>शास्त्रार्थैर्बुध्यते नात्मा गुरोर्वचनतो न च ।<br>
बुध्यते स्वयमेवैष स्वबोधवशतस्ततः ॥ १५ ॥</p>
<p>एवमावश्यकत्वे कथमकारणत्वोक्तिस्तत्राह-शास्त्रार्थैरिति ॥ १५ ॥</p>
<p>गुरूपदेशशास्त्रार्थैर्विना चात्मा न बुध्यते ।<br>
एतत्संयोगसत्तैव स्वात्मज्ञानप्रकाशिनी ॥ १६ ॥</p>
<p>प्रकाशिनी अभिव्यञ्जिका ॥ १६ ॥</p>
<p>गुरुशास्त्रार्थशिष्याणां चिरसंयोगसत्तया ।<br>
अहनीव जनाचार आत्मज्ञानं प्रवर्तते ॥ १७ ॥</p>
<p>कर्मबुद्धीन्द्रियाद्यन्तसुखदुःखादिस।क्षये ।<br>
शिव आत्मेति कथितस्तत्सदित्यादिनामभिः ॥ १८ ॥</p>
<p>अत एव बोधनिरस्तसर्वामङ्गलः परमानन्दात्मा स्वत एव शिवशब्दार्हो न<br>
प्रवृत्तिनिमित्तसापेक्ष इत्युक्तमित्याह-कर्मेति ॥ १८ ॥</p>
<p>यत्रेदमखिलं नास्ति तद्रूपेणैव चास्ति वा ।<br>
तदाकाशादच्छतरमनन्तं सदिवास्ति हि ॥ १९ ॥</p>
<p>जगत् बाधे नास्ति । आरोपे चास्ति । तदधिष्ठानतत्त्वं अस्ति हि अस्त्येव ।<br>
व्यावहारिकराद्वैलक्षण्यात्सदिव ॥ १९ ॥</p>
<p>अविश्रान्ततया यत्र तनुविद्यैर्मुमुक्षिभिः ।<br>
विचित्रशुद्धमननकलङ्ककलितात्मभिः ॥ २० ॥</p>
<p>शिवब्रह्मसदादिनामकल्पनापि जीवन्मुक्तानामधिकारिप्रबोधनायैवेत्याह##-<br>
तत्त्वस्य च मननं तल्लक्षणो यः शुद्धात्मनि कलङ्कस्तद्युक्त आत्मा मनो येषाम् ॥<br>
२० ॥</p>
<p>अदूर एव तिष्ठद्भिर्जीवन्मुक्तस्य दृक्पथे ।<br>
मोक्षोपासकबोधाय शास्त्रार्थरचनाय च ॥ २१ ॥</p>
<p>परमार्थस्य अदूरे सन्निहिते जीवन्मुक्तस्य दृक्पथे तिष्ठद्भिः । मोक्षाय<br>
[मोक्षस्योपासका इति पाठः ।] स्वोपासका ये भक्तास्तेषां बोधाय<br>
शास्त्रार्थस्य तत्त्वतज्ज्ञानतदुपायानां रचनाय सम्यगुपपादनाय ॥ २१ ॥</p>
<p>ब्रह्मेन्द्ररुद्रप्रमुखैर्लोकपालैः सुपण्डितैः ।<br>
पुराणवेदसिद्धान्तसिद्धये भावितात्मभिः ॥ २२ ॥</p>
<p>पुराणानां वेदानां सिद्धान्तानां बादरायणसूत्रादीनां सिद्धये सार्थक्याय ॥<br>
२२ ॥</p>
<p>चिद्ब्रह्म शिव आत्मेशपरमात्मेश्वरादिका ।<br>
एतस्मिन्कल्पिता सञ्ज्ञा निःसञ्ज्ञे पृथगीश्वरे ॥ २३ ॥</p>
<p>पृथक् सञ्ज्ञा कल्पिता ॥ २३ ॥</p>
<p>एवमेतज्जगत्तत्त्वं स्वं तत्त्वं शिवनामकम् ।<br>
सर्वथा सर्वदा सर्वसर्वं यत्सुखमास्व भो ॥ २४ ॥</p>
<p>भो वसिष्ठ वियदादिजगदारोपाधिष्ठानत्वाज्जगत्तत्त्वम्<br>
अवस्थात्रयारोपाधिष्ठानत्वात्स्वं तत्त्वं च यत्सर्वदा सर्वप्रकारैः सर्ववस्तूनां<br>
सर्वभावनिर्वाहकं तत्केवलं ब्रह्मसुखमेव नाणुमात्रमप्यन्यदस्तीति निश्चित्य<br>
त्वमास्व ॥ २४ ॥</p>
<p>शिव आत्मा परं ब्रह्मेत्यादिशब्दैस्तु भिन्नता ।<br>
पुरातनैर्विरचिता तस्य भेदो न वस्तुतः ॥ २५ ॥</p>
<p>एवं देवार्चनं नित्यं ज्ञः कुर्वन्मुनिनायक ।<br>
यत्रास्मदादयो बृत्यास्तत्प्रयान्ति परं पदम् ॥ २६ ॥</p>
<p>एवमुक्तस्थितिरूपं देवार्चनम् । यत्र यस्मिन्परमशिवपदे अस्मदादय<br>
एकैकगुणाभिमानिनो भृत्या इव सृष्ट्यादिकर्मनियताः ॥ २६ ॥</p>
<p>श्रीवसिष्ठ उवाच ।</p>
<p>अविद्यमानमेवेदं विद्यमानमिव स्थितम् ।<br>
यथा तन्मे समासेन भगवन्वक्तुमर्हसि ॥ २७ ॥</p>
<p>इदानीं वसिष्ठः शुद्धचिति जीवभावतत्संसरणारोपक्रमं जिज्ञासुः पृच्छति##-</p>
<p>ईश्वर उवाच ।</p>
<p>योऽसौ ब्रह्मादिशब्दार्थः संविदं विद्धि केवलम् ।<br>
स्वच्छमाकाशमप्यस्य [आकाशमपि मध्यस्थं इति पाठः ।] स्थूलं<br>
मेरुरणोरिव ॥ २८ ॥</p>
<p>उत्तरोत्तरारोपे स्थौल्योपचयं वक्तुं परमसूक्ष्मरूपं मूलं दर्शयति##-<br>
भावः ॥ २८ ॥</p>
<p>सा वेद्यमिह गच्छन्ती याति चिन्नामयोग्यताम् ।<br>
अप्यवेद्यवती नूनमुन्मन्यन्तपदस्थिता ॥ २९ ॥</p>
<p>सा चिद्वेद्यगोचरसंस्कारोद्बोधाद्वेद्यकल्पनोन्मुखी यदा भवति तदा चेतनाच्चिदिति<br>
क्रिया नामयोग्या भवतीत्यर्थः । उन्मन्यन्तपदे<br>
निर्विकल्पसमाधिप्रसिद्धचिदानन्दैकरसस्वभावे स्थितापि ॥ २९ ॥</p>
<p>क्षणाद्भावितवेद्यत्वादहन्तामनुगच्छति ।<br>
पुरुषत्वात्पुमान्स्वप्ने वनवारणतामिव ॥ ३० ॥</p>
<p>अस्याहन्तादिरूपाया देशतां कालतां गताः ।<br>
सम्पद्यन्ते ततः शून्यरूपिण्यः सख्य एव ताः ॥ ३१ ॥</p>
<p>इयत्तापौर्वापर्यावगाहनाद्देशतां कालतां च गताः कल्पनाः सम्पद्यन्ते<br>
ताश्चाहन्तायाः सख्य इत्युत्प्रेक्षा ॥ ३१ ॥</p>
<p>ताभिः संवलिता सैव सत्ता जीवाभिधानिका ।<br>
भवति स्पन्दविज्ञाना पवनस्येव लेखिका ॥ ३२ ॥</p>
<p>ताभिर्देशकालकल्पनाभिः संवलिता सा<br>
अहन्तास्पदगोचरसंस्कारोद्बोधात्स्पन्दविज्ञाना सती पवनस्य लेखिकेवान्तः<br>
प्राणस्पन्दा सती जीवाभिधानिका भवति । जीव प्राणधारणे इति<br>
धात्वर्थानुगमादित्यर्थः ॥ ३२ ॥</p>
<p>जीवशक्तिस्तथाभूता निश्चयैकविलासिनी ।<br>
बुद्धितामनुयाता सा भवत्यज्ञपदे स्थिता ॥ ३३ ॥</p>
<p>एवं निश्चयसंस्कारोद्बोधाद्बुद्ध्यादिशब्दवाच्यापि भवतीत्याह-जीवेति ॥ ३३ ॥</p>
<p>शब्दशक्त्या क्रियाशक्त्या ज्ञानशक्त्यानुगम्यते ।<br>
प्रत्येकं प्रस्फुरत्यन्तरप्रदर्शितरूपया ॥ ३४ ॥</p>
<p>ततः कायिकवाचिकमानसिकव्यवहारसंस्कारोद्बोधाच्छब्दादिशक्त्या<br>
अहन्तानुगम्यते । न प्रदर्शितमत्यन्तपिहितं तात्त्विकमात्मरूपं यया ॥ ३४ ॥</p>
<p>मिलित्वैष गणः क्षिप्रं स्मृतिं समनुकूलयन् ।<br>
मनो भवति भूतात्मबीजं सङ्कल्पशाखिनः ॥ ३५ ॥</p>
<p>आतिवाहिकदेहोक्तिभाजनं तद्विदुर्बुधाः ।<br>
अन्तस्थया ब्रह्मशक्त्या ज्ञरूपं स्वात्मनात्मदृक् ॥ ३६ ॥</p>
<p>अन्तस्थया अनावृतसाक्षिरूपया ब्रह्मशक्त्या व्याप्तं जानातीति ज्ञ इति<br>
प्रमातृरूपं सम्पद्यते । तच्चात्मनः स्वप्रकाशताबलादेवेत्याह##-</p>
<p>सम्पद्यमाना एवास्मिंश्चेतसीमा हि शक्तयः ।<br>
पश्चादिह बहिष्ठास्ता उद्यन्त्यनुदिता अपि ॥ ३७ ॥</p>
<p>एवमन्तःकल्पना बाह्यदृश्यसत्ताकल्पनायां हेतुरित्याह-सम्पद्यमाना इति ।<br>
ताः वक्ष्यमाणाः ॥ ३७ ॥</p>
<p>वातसत्ता स्पन्दसत्ता स्पर्शसत्ता तथैव च ।<br>
त्वक्सत्ता तेजसां सत्ता तथा सत्ताप्रकाशिनी ॥ ३८ ॥</p>
<p>तेजःसत्तायाः प्रकाशिनी चक्षुःसत्ता ॥ ३८ ॥</p>
<p>रूपसत्ता जलसत्ता स्वादुसत्ता तथैव च ।<br>
तथैव रससत्ता च गन्धसत्ता तथैव च ॥ ३९ ॥</p>
<p>रसयतीति रसो रसनेन्द्रियं तत्सत्ता ॥ ३९ ॥</p>
<p>भूसत्ता हेमसत्ता च पिण्डसत्ता च पीवरी ।<br>
देशसत्ता कालसत्ता सर्वाढ्याकारवर्जिता ॥ ४० ॥</p>
<p>हेमशब्देन रजतस्वर्णमये ब्रह्माण्डखर्परे ग्राह्ये । पीवरी अतिमहती<br>
ब्रह्माण्डपिण्डसत्ता ॥ ४० ॥</p>
<p>सर्वसत्तागणं चैतत्क्रोडीकृत्य स्वरूपवत् ।<br>
स्फुरत्याश्रित्य पत्रादि बीजं बीजादितां गतम् ॥ ४१ ॥</p>
<p>स्व्रूपवत्तादात्म्येन क्रोडीकृत्य सङ्गृह्य । यथा बीजमुत्तरोत्तरपरिणामेन<br>
बीजादितां गतमङ्कुरकाण्डशाखापत्रादि क्रोडीकृत्य स्फुरति तद्वत् ।<br>
बीजाद्बीजादितां इति पाठे बीजन्ति उत्तरोत्तरबीजानि<br>
येभ्यस्तादृशानामङ्कुरकाण्डादिपरम्पराणामादितां निदानतां गतम् ॥ ४१ ॥</p>
<p>एतत्पुर्यष्टकं विद्धि देहोऽयं चातिवाहिकः ।<br>
अपारबोधमेतत्तु स्फुरत्यङ्ग विभागवत् ॥ ४२ ॥</p>
<p>एतदुक्तं सर्वसत्ताक्रोडीकृतस्व्रूपं पुर्यष्टकं स्थूलादिदेहत्रयात्मकम् ।<br>
अयमेव वासनात्मना आतिवाहिको देहः । अपारोऽपरिच्छिन्नो बोधश्चित्स्वरूपं यस्य<br>
तथाविधं ब्रह्मैव एतत् उक्तविभागवत्स्फुरति नान्यदित्यर्थः ॥ ४२ ॥</p>
<p>एवमाद्यङ्गसम्पन्नं सम्पन्नं न च किञ्चन ।<br>
न ज्ञानं न च तद्रूपं न विदाचितचेतनम् ॥ ४३ ॥</p>
<p>एवमारोपक्रमं प्रपञ्च्यापवादं दर्शयति-एवमादीति ।<br>
सम्पन्नमज्ञदृशा । तत्त्वदृशा तु न किञ्चन सम्पन्नम् । तत् पुर्यष्टकरूपम् ।<br>
विदा तत्र तत्र चिदाभासेनाचितं चेतनमपि न ॥ ४३ ॥</p>
<p>परं परे प्रस्फुरितं केवलं केवलात्म सत् ।<br>
जलपीठस्य जठरे जलद्रवविलासवत् ॥ ४४ ॥</p>
<p>जलपीठस्य जलाधारस्य । समुद्रस्येति यावत् ॥ ४४ ॥</p>
<p>संवित्संवेदनैकात्म पृथगेतदचेतनम् ।<br>
सम्पद्यते परिज्ञातं सङ्कल्पनगरोपमम् ॥ ४५ ॥</p>
<p>कथमिदं विज्ञातं तत्राह-संविदः पृथक्कृतं तु अचेतनं<br>
भासकशून्यमित्युभयथापि न जीवतीत्यर्थः ॥ ४५ ॥</p>
<p>संवेदनात्परिज्ञानाच्छिवतामेव गच्छति ।<br>
अज्ञातमेव वा यत्तत्कथं गच्छति वस्तुताम् ॥ ४६ ॥</p>
<p>किञ्चेदं ज्ञातं सद्वास्तवं स्यादज्ञातं वा नोभयथापीत्याह-संवेदनादिति<br>
। संवेदनादित्यस्य व्याख्या-परिज्ञानादिति ॥ ४६ ॥</p>
<p>अथैतद्विन्दते स्वान्तःसङ्कल्पादंशतां स्वतः ।<br>
तन्मात्रसत्ता तस्याणोरेतां पश्यति देहके ॥ ४७ ॥</p>
<p>अथ यदि कश्चिद्ब्रूयात्स्वतश्चिन्मात्रस्वभावमपि एतद्वस्तु बहु स्यां प्रजायेयेति<br>
सङ्कल्पात्स्वान्तरेव दृश्यांशतां विन्दते इति तर्हि सङ्कल्पकल्पितस्य<br>
मिथ्यात्वात्तस्याणोः परमसूक्ष्मस्यात्मनस्तन्मात्रस्वभावेन सत्ता प्रथमकल्पिते<br>
देहके सूक्ष्मदेहे एव चिराभ्यासात्स्थूलतां पश्यति ॥ ४७ ॥</p>
<p>सर्वं स्थूलत्वमापन्नं तदेवाशु प्रपश्यति ।<br>
तस्य तन्मात्ररन्ध्राणि यथादेशं प्रपश्यति ॥ ४८ ॥</p>
<p>स्थूलदेहसम्बन्धाच्च सर्वमान्तरं कोशचतुष्टयं बाह्यविषयजातं च<br>
स्थूलत्वमापन्नं तद्ब्रह्मैव स्वकल्पनया पश्यति । बाह्यरूपादिदर्शने च तस्य<br>
देहस्य चक्षुरादिलक्षणानि तन्मात्रद्वाराणि यथाविषयं व्यवस्थितानि प्रपश्यति ॥ ४८<br>
॥</p>
<p>ततः पुरुषरूपैकभावनात्पुरुषाकृतिम् ।<br>
काकतालीयवद्दृष्ट्वा तुष्टं पुष्टं भवत्यलम् ॥ ४९ ॥</p>
<p>ततो हस्तपादाद्यवयवसङ्घाते आन्तरकोशेषु च<br>
पुरुषाकारेणैकत्वभावनात्पुरुषाकृतिं पश्यति । तेन<br>
चाकस्माद्व्यवहारक्षमतां दृष्ट्वा तुष्टं पुष्टं च भवति ॥ ४९ ॥</p>
<p>जीवदेतदवस्थाकं स्थितं पश्यति देहकम् ।<br>
असन्तमेव गन्धर्वपुरं स्वप्ननरं यथा ॥ ५० ॥</p>
<p>श्रीवसिष्ठ उवाच ।</p>
<p>गन्धर्वनगराकारमपि स्वप्ननरोपमम् ।<br>
जगद्दुःखाय दुःखस्य कात्र युक्तिः परिक्षये ॥ ५१ ॥</p>
<p>मिथ्येति ज्ञातमपि जगद्दुःखं जनयत्येव अतो दुःखचिकित्सा<br>
मिथ्यात्वज्ञानादन्यैव वाच्येति मन्यमानो वसिष्ठः पृच्छति-गन्धर्वेति ॥ ५१<br>
॥</p>
<p>ईश्वर उवाच ।</p>
<p>वासनावशतो दुःखं विद्यमाने च सा भवेत् ।<br>
अविद्यमानं च जगन्मृगतृष्णाम्बुभङ्गवत् ॥ ५२ ॥</p>
<p>वासनाक्षयपर्यन्तं दृढतरमिथ्यात्वनिश्चय एव दुःखनिवृत्त्युपायो नापातत<br>
इत्याशयेनोत्तरमाह-वासनेति ॥ ५२ ॥</p>
<p>अतः किं वास्यते केन कस्य वा वासना कुतः ।<br>
कथं स्वप्ननरेणाङ्ग मृगतृष्णाम्बु पीयते ॥ ५३ ॥</p>
<p>अत्यन्तासत्त्वदृढनिश्चये आश्रयविषयाद्यभावादेव वासनानुदयसिद्धिरित्याह##-</p>
<p>सद्रष्टरि तु साहान्ते समनोमननादिके ।<br>
अविद्यमाने जगति यत्सत्तत्परिदृश्यते ॥ ५४ ॥</p>
<p>द्रष्ट्रादिसहिते जगत्यविद्यमाने सति यद्दृङ्मात्रं सत्तदेव वा शिष्यते ॥ ५४ ॥</p>
<p>यत्र नो वासना नैव वासको नैव वास्यता ।<br>
केवलं केवलीभावः संशान्तकलनभ्रमः ॥ ५५ ॥</p>
<p>यस्य सत्योऽप्यसत्यो वा शून्य एव हि यक्षकः ।<br>
विलीनस्तस्य कैवल्यात्किमन्यदवशिष्यते ॥ ५६ ॥</p>
<p>सत्यो व्यावहारिकः असत्यः प्रातिभासिको वा यक्षको यस्य प्रौढस्य दृशा<br>
शून्यत्वान्नित्यविलीनः ॥ ५६ ॥</p>
<p>शून्य एव हि वेताल इवेत्थं चित्तवासना ।<br>
उदितेयं जगन्नाम्नीं तच्छान्तौ शान्तिरक्षता ॥ ५७ ॥</p>
<p>अहन्तायां जगति च मृगतृष्णाजले च यः ।<br>
सास्थस्तं धिग्घतनरं नोपदेश्यस्त्वसाविति ॥ ५८ ॥</p>
<p>जीवं विवेकिनमिहोपदिशन्ति तज्ज्ञा नो बालमुद्भ्रममसन्मयमार्यमुक्तम् ।<br>
अज्ञं प्रशास्ति किल यः कनकावदातां स स्वप्नदृष्टपुरुषाय सुतां ददाति<br>
॥ ५९ ॥</p>
<p>कुतो नोपदेश्यस्तत्राह-जीवमिति । तज्ज्ञा आत्मज्ञा विवेकिनं<br>
प्राप्ताधिकारिविशेषणमुपदिशन्ति न त्वप्राप्ताधिकारत्वादुद्भ्रमं<br>
बहुतरभ्रान्तिशालिनमार्यैर्मुक्तमुपेक्षितमसद्देहाद्यभिमानित्वादसन्मयं<br>
बालं यः अज्ञं प्रशास्ति उपदिशति स कनकवदवदातां सुन्दरीं स्वसुतां<br>
स्वप्नदृष्टपुरुषाय ददाति । सोऽपि मूर्ख एवेति यावत् ॥ ५९ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
जगन्मिथ्यात्वप्रतिपादनं नामैकचत्वारिंशः सर्गः ॥ ४१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
जगन्मिथ्यात्वप्रतिपादनं नामैकचत्वारिंशः सर्गः ॥ ४१ ॥</p>
<h1 id="०४२">०४२</h1>
<p>द्विचत्वारिंशः सर्गः ४२</p>
<p>श्रीवसिष्ठ उवाच ।</p>
<p>ततः स जीवो भगवन्दृष्टवान्देहसम्भ्रमम् ।<br>
आदिसर्गे नभःसंस्थः कामवस्थामुपैति हि ॥ १ ॥</p>
<p>समष्टिव्यष्टिसंसारकॢप्तिरीशादिपूर्विका ।<br>
मायैवेत्युपदिश्यात्र शम्भुः स्वनिलयं ययौ ॥</p>
<p>जीवदेतदवस्थाकं स्थितं पश्यति देहकम् इत्यन्ते योऽध्यारोप उक्तस्तच्छेषं<br>
जिज्ञासुर्वसिष्ठः पृच्छति-तत इति । आदिसर्गे कल्पाद्यध्यासक्रमे । उक्तानुवादः<br>
पूर्वानुसन्धानार्थः ॥ १ ॥</p>
<p>ईश्वर उवाच ।</p>
<p>परस्मात्परमे व्योम्नि पूर्वोक्तक्रमतो वपुः ।<br>
जीवः पश्यति सम्पन्नं स च स्वप्ननरो यथा ॥ २ ॥</p>
<p>स च जीवः स्वप्ननरो यथा सूक्ष्मतमनाडीषु विस्तृततमं ब्रह्माण्डं पश्यति<br>
तद्वत्परमसूक्ष्मे चिदाकाशेऽपि पश्यतीत्यर्थः ॥ २ ॥</p>
<p>सर्वगत्वाच्चिद्धनस्य कार्यं स्वप्ननरोऽपि हि ।<br>
यथा करोत्याशु तथा जीवोऽद्यापि शरीरधृक् ॥ ३ ॥</p>
<p>उक्तमेव दृष्टान्ताशयं विवृणोति-सर्वगत्वादिति । नाडीछिद्रान्तः प्रवेशेऽपि<br>
सर्वशक्तिमतः सत्त्वादिति भावः । कार्यं ब्रह्माण्डं यथा करोति तथा अद्यापि<br>
सर्वेषां प्रसिद्धमित्यर्थः ॥ ३ ॥</p>
<p>सनातनोऽहमव्यक्तः पुमानित्यभिधां ततः ।<br>
करोत्यात्मनि तेनाशु प्रथमः प्रथितः पुमान् ॥ ४ ॥</p>
<p>स एवादिसर्गे समष्ठ्युपाधिको हिरण्यगर्भाख्यः स्वात्मनि बाह्यवस्तुषु च<br>
नामभेदमपि कथयतीत्याह-सनातन इति ॥ ४ ॥</p>
<p>एवं स सर्गे कस्मिंऽस्चित्प्रथमोऽथ सदाशिवः ।<br>
कस्मिंश्चिद्विष्णुरित्युक्तो नाभ्युत्पन्नः पितामहः ॥ ५ ॥</p>
<p>तस्यैव सात्त्विकराजसतामसकल्पेषु सदाशिवादिमूर्तिप्राथम्येनेतरकल्पकत्वं<br>
नियतमित्याह-एवमिति ॥ ५ ॥</p>
<p>पितामहः स कस्मिंश्चित्कस्मिंश्चिदपि चेतरः ।<br>
स च सङ्कल्पपुरुषः सङ्कल्पान्मूर्तिमास्थितः ॥ ६ ॥</p>
<p>आकाशप्रभवो ब्रह्मेति पूर्वरामायणोक्तेर्नाभ्युत्पत्तिनियमः पितामहस्य<br>
नास्तीत्याशयेनाह-पितामह इति । इतरो दुर्गाभैरवविनायकादिः । तेषामपि<br>
तत्तन्माहात्म्यप्रतिपादकपुराणादिभागेषु ब्रह्माद्युद्भवहेतुत्वप्रसिद्धेः । स<br>
उक्तः सदाशिवादिपुरुषः सङ्कल्पमयः । सोऽकामयत बहु स्यां प्रजायेय इति<br>
श्रुत्युक्तमायिकसङ्कल्परूपः ॥ ६ ॥</p>
<p>पुष्टः प्रथमसङ्कल्पस्तां मनोमूर्तिमास्थितः ।<br>
यद्यथा कल्पयत्याशु तत्तथानुभवत्यलम् ॥ ७ ॥</p>
<p>प्रथमसङ्कल्प एव सूक्ष्मभूतसर्गद्वारा पुष्टः<br>
संस्तत्कालसमष्टिव्यष्टिमनोरूपमास्थितो हिरण्यगर्भादिरूपः सन्<br>
यद्भुवनप्रजासर्गादि यथा कल्पयति तत्तथा व्यवहारक्षममनुभवतीत्यर्थः ॥ ७ ॥</p>
<p>तत्त्वसद्रूपमखिलं शून्यवेतालको यथा ।<br>
भ्रमदृष्ट्या तु सद्रूपमित्यहन्ता जगद्गतिः ॥ ८ ॥</p>
<p>तत्त्वदृष्ट्या असद्रूपं भ्रमदृष्ट्या तु सद्रूपं सत्यमिव भाति ॥ ८ ॥</p>
<p>द्रष्टादिपुरुषस्त्वेवं स्वयं सम्पद्यते हि यः ।<br>
स निमेषं प्रति व्योम समुदेत्यथ नीयते ॥ ९ ॥</p>
<p>एवमुक्तरीत्या य आदिपुरुषः स्वसृष्टस्य द्रष्टा सम्पद्यते स निमेषं प्रति<br>
निमेषलक्ष्यकालेऽपि स्वरूपपर्यालोचनमात्रेण व्योम चिदाकाशमात्रं समुदेति । अथ<br>
स्वरूपविस्मरणे निमेषमात्रेणैव अनन्तमपारं च संसारं प्रति नीयते ॥ ९ ॥</p>
<p>निमेष एव कल्पो यो महाकल्पपरम्पराम् ।<br>
प्रतिभासविपर्यासमात्रेणानुभवत्यलम् ॥ १० ॥</p>
<p>कल्पः कल्पनासमर्थः । प्रतिभासस्य विपर्यासः पराक्प्रवणता तन्मात्रेण ॥ १० ॥</p>
<p>परमाणौ परमाणौ व्योम्नि व्योम्नि क्षणे क्षणे ।<br>
सर्गकल्पमहाकल्पभावाभावा भवन्ति ते ॥ ११ ॥</p>
<p>व्योम्नि सूचीछिद्राद्याकाशेऽपि ॥ ११ ॥</p>
<p>दृश्यन्ते केचिदन्योन्यं साधर्म्याद्वासनागतेः ।<br>
मिथः केचिन्न दृश्यन्ते दृष्टेनाथ सदात्मना ॥ १२ ॥</p>
<p>ते च सर्गभेदा यावतां जीवानां तुल्यकालं तुल्यगोचरवासनोद्भवस्तावतां मिथो<br>
दर्शनादिव्यवहारसंवादिनः । अन्येषां तच्छून्या<br>
इत्यैन्दवोपाख्यानन्यायमाश्रित्याह-दृश्यन्त इति । अदर्शनं च<br>
कल्पितरूपांशे । अधिष्टानांशे तु सर्वेषां नित्यापरोक्षतैवेत्याह-दृष्टेनेति ॥<br>
१२ ॥</p>
<p>सर्गाः सर्गेण सर्वत्र सम्भवन्ति न ते शिवे ।<br>
भवन्ति परमे व्योम्नि व्योमरूपा इति स्वयम् ॥ १३ ॥</p>
<p>तत्र युक्तिमाह-सर्गा इति । यतः सर्गेण सर्गात्मना स्थितेन जीवेन सम्भाव्यमानाः<br>
सन्त एव सर्गाः सम्भवन्ति न तु ते शिवे परमार्थस्वभावे परमे व्योम्नि । तत्र<br>
तेषां व्योमरूपत्वस्यैव पर्यवसानादित्यर्थः ॥ १३ ॥</p>
<p>स्वयं च सदसद्रूपा लीयन्ते स्वप्नशैलवत् ।<br>
सर्गैर्न देश आक्रान्तो न च कालो न कर्तृता ॥ १४ ॥</p>
<p>ननु सर्गा ब्रह्मसत्तानिरपेक्षाः स्वसत्तया वा देशकालसम्बन्धबललब्धसत्तया वा<br>
सन्तु तत्राह-स्वयं चेति । सदसद्रूपा नैकतरनियतस्वभावाः । एवं देशः<br>
कालश्च सर्गैः प्राङ् नाक्रान्तः । तयोरपि सर्गान्तर्गतत्वात्सर्गसापेक्षरूपत्वेन<br>
सर्गाधीनकल्पनत्वाच्चेत्यर्थः । तर्हि सर्ग एव स्वस्य<br>
कालादिसम्बन्धरूपमन्यादृशं वा सत्त्वं करोतु तत्राह-न कर्तृतेति ।<br>
सर्गाणामिति विपरिणामेनानुषङ्गः ॥ १४ ॥</p>
<p>न चैते सत्स्वरूपा वा न कल्प्यं नापि च क्षणः ।<br>
न चेदं जायते किञ्चिन्न च किञ्चन नश्यति ॥ १५ ॥</p>
<p>तर्हि सर्गाः स्वयमेव यावत्प्रलयं सत्स्वरूपाः सन्तु तत्राह-न चैते इति ।<br>
सर्गसत्पदयोः पर्यायत्वापत्तेर्नाशानापत्तेः । नाभावो विद्यते सतः इति<br>
भगवत्सिद्धान्तादिति भावः । तर्हि सर्गे सत्त्वमध्यस्तमेवास्तु तत्राह-न<br>
कल्प्यमिति । असतः सत्त्वाध्यासाधिष्ठानत्वासम्भवादिति भावः । तर्हि<br>
वैनाशिकमतवत्तत्तत्क्षणरूपमेव सत्त्वं धारयानुगतमस्तु तत्राह-नापीति ।<br>
क्षणरूपस्य सत्त्वस्य प्रतीतिकालपर्यन्तमनवस्थितेरत्यन्ताप्रतीतस्य सत्त्वं अलीकस्यापि<br>
तदापत्तेरिति भावः । एतेन आद्यन्तक्षणसम्बन्धलक्षणौ जन्मनाशावपि सर्गस्य<br>
निरस्तावित्याशयेनाह-न चेदमिति ॥ १५ ॥</p>
<p>सर्वं सङ्कल्परूपेण चिच्चमत्कुरुते चिति ।<br>
स्वप्नपत्तननिर्माणपातोत्पातनवज्जगत् ॥ १६ ॥</p>
<p>एवं चास्मत्सिद्धान्त एव शरणमित्याशयेन प्रागुक्तं स्मारयति-सर्वमिति ॥ १६ ॥</p>
<p>न देशकालक्रमणं करोति च मनागपि ।<br>
यथा सङ्कल्पशैलेन देशकालाद्यनन्तकम् ॥ १७ ॥</p>
<p>कथं तर्हि देशकालाक्रान्तताप्रत्ययस्तत्राह-यथेत्यादिना ॥ १७ ॥</p>
<p>आक्रान्तमपि नाक्रान्तं तथैव जगता सता ।<br>
अथ [अप्यनाक्रान्तमिति पाठः ।] नाक्रान्तमाक्रान्तमिव<br>
सङ्कल्पमेरुणा ॥ १८ ॥</p>
<p>यथा उच्चैः स्थितेन सङ्कल्पमेरुणा नाक्रान्तमेव अथापि सङ्कल्पकाले आक्रान्तमिव<br>
प्रतिभासते तद्वदिति परेणान्वयः ॥ १८ ॥</p>
<p>यथोच्चैर्देशकालादि तथैव जगता सता ।<br>
सम्पद्यते यथा योऽसौ पुरुषः सर्वकारकः ॥ १९ ॥</p>
<p>अत एव सङ्कल्पानुसारेणैव पुरुषकीटस्थावरादिजन्मवैचित्र्यमित्याह-सम्पद्यत<br>
इति । सर्वकारकः ऐहिकामुष्मिकसर्वक्रियासमर्थः ॥ १९ ॥</p>
<p>अनेनैव क्रमेणेह कीटः सम्पद्यते क्षणात् ।<br>
तस्थुषामेवमेवेह जातयो हि चतुर्विधाः ॥ २० ॥</p>
<p>तस्थुषां स्थावराणां योनिरपि सम्पद्यते । एवमेव अण्डजादिचतुर्विधजातयः<br>
सम्पद्यन्त इत्यर्थः ॥ २० ॥</p>
<p>रुद्राद्यास्तृणपर्यन्ताः सम्पद्यन्ते क्षणं प्रति ।<br>
परमाणूपमाः सन्ति तथा केचिदणूपमः ॥ २१ ॥</p>
<p>क्षणं प्रति मायाधिष्ठातुः सङ्कल्पक्षणे एव । वासनासौक्ष्म्यात्परमाणूपमा<br>
ईषद्विकासे त्रसरेणूपमाः सर्गाः साम्प्रतं सन्ति ॥ २१ ॥</p>
<p>एष एव क्रमस्तेषां सति वाऽसति सर्गके ।<br>
अस्याः संसारमायाया एवम्भूतार्थभावनात् ॥ २२ ॥</p>
<p>वर्तमानसर्गवदेवातीतानागतानामपि क्रमो बोध्य इत्याह-एष एवेति । तेषां<br>
रुद्रादितृणान्तानाम् । कथं तर्हि सर्गोपरमस्तत्राह-अस्या इति । एवम्भूतस्य<br>
परमार्थतत्त्वस्य भावनात्साक्षात्कारात् ॥ २२ ॥</p>
<p>भेदोपशान्तावभ्यासाद्भवत्युपगतः शिवः ।<br>
निमेषशतभागार्धमात्रमेव परा चितिः ॥ २३ ॥</p>
<p>क्षणलेशमात्रमपि चिदात्मनो बहिर्मुखत्वे कल्पकोटिविस्तृतानर्थोदय इत्याह##-</p>
<p>स्वरूपतश्चेल्लुठिता सैषोदेत्यनवस्थितिः ।<br>
सा ज्ञरूपा शिलाकाश इव चित्स्वात्मनि स्थिता ॥ २४ ॥</p>
<p>लुठिता प्रच्युता । चितः स्वरूपप्रतिष्ठैव ब्रह्मतेत्याह-सेति । ज्ञस्तत्त्ववित् तेन<br>
रूप्यते अनुभूयत इति ज्ञरूपा ॥ २४ ॥</p>
<p>तदनाद्यवभासात्म ब्रह्मशब्देन गीयते ।<br>
अस्मिन्प्रौढिं गते सर्गे महाचिद्द्योतनं न च ॥ २५ ॥</p>
<p>अभिमानवृद्ध्या यथा यथा सर्गः प्रौढिं गच्छति तथा तथा<br>
चिदात्मविद्योतनह्रासः परिच्छेदाधिक्यप्रयुक्ता आत्मनः क्षुद्रता चेत्याह##-</p>
<p>सङ्गतासत्यदिग्देशकालांशपरमाणुता ।<br>
जीवतामागता भूततन्मात्रवलनाक्रमात् ॥ २६ ॥</p>
<p>सङ्गतैरसत्यैर्दिग्देशकालकृतैरंशैः परिच्छेदैः परमा मशकपुत्तिकाद्यन्ता<br>
अणुता क्षुद्रता च । आत्मन इति शेषः । परमाणुना इति पाठे तु परमेणाणुना<br>
लिङ्गोपाधिना ब्रह्मचिज्जीवतामागता सती<br>
भूततन्मात्रशब्दितदेहेन्द्रियादिवलनाक्रमात् हे अङ्ग मृगी वीरुल्लता वा<br>
कीटदेवासुरादिकं वा भवतीति परेणान्वयः ॥ २६ ॥</p>
<p>भवत्यङ्ग मृगीवीरुत्कीटदेवासुरादिकम् ।<br>
यस्मिन्नित्ये ततेऽनन्ते दृढे स्रगिव तिष्ठति ॥ २७ ॥</p>
<p>अत एव दृढसूत्रे स्रगिव विश्वं सदसद्ग्रथितं तिष्ठतीत्याह-यस्मिन्निति ॥ २७ ॥</p>
<p>सदसद्ग्रथितं विश्वं विश्वगे विश्वकर्मणि ।<br>
न तद्दूरे न निकटे नोर्ध्वे नाधो न तेन मे ।<br>
न पूर्वं नाद्य न प्रातर्न सन्नासन्न मध्यमम् ॥ २८ ॥</p>
<p>विवेके तु तत्सर्वदिक्कालादिपरिच्छेदनिर्मुक्तमेवेत्याह-न तदिति । ते त्वदीयं न । मे<br>
मदीयं च न । माध्यमं सदसत्पक्षान्तरालिकमनिर्वचनीयम् ॥ २८ ॥</p>
<p>अनुभवकलनामृतेऽस्य माता भवति न सर्वविकल्पनेष्वसत्सु ।<br>
फलदुरुविभवा प्रमाणमाला स्थितिमुपयाति न वारिणीव वह्निः ॥ २९ ॥</p>
<p>अत एव स्वानुभवमात्रमेव तत्र मानं न तु लौकिकं मातृमानादि तत्र क्रमत<br>
इत्याह-अनुभवेति । एवं सर्वविकल्पनेष्वसत्सु अस्य स्वानुभवरूपां कलनां<br>
स्वप्रकाशचैतन्यमृते विना अन्यो माता अनुभविता न भवति । या तु लौकिकी<br>
फलन्त्युरवो व्यवहारविभवा यस्याः सकाशात्तथाविधा प्रमाणमाला सा वारिणि<br>
वह्निरिव तत्र स्थितिं नोपयाति । तत्र त्रिपुटीमात्रस्य बाधादित्यर्थः ॥ २९ ॥</p>
<p>यथापृष्टं मुने प्रोक्तं त्वयि कल्याणमस्तु ते ।<br>
दिशं प्रयामोऽभिमतामागच्छोत्तिष्ठ पार्वति ॥ ३० ॥</p>
<p>उपदेश्यान्तरापरिशेषं दर्शयन्नीश्वरः स्वोपदिष्टार्थमाशिषापि<br>
वसिष्ठमनुगृह्योपदेशमुपसंहृत्योत्तस्थावित्याह-यथेति ॥ ३० ॥</p>
<p>श्रीवसिष्ठ उवाच ।</p>
<p>इत्युक्त्वा नीलकण्ठोऽसौ त्यक्तपुष्पाञ्जलौ मयि ।<br>
ततार परिवारेण सममम्बरकोटरम् ॥ ३१ ॥</p>
<p>ततार पुप्लुवे ॥ ३१ ॥</p>
<p>तस्मिन्गते त्रिभुवनाधिपतावुमेशे स्थित्वा क्षणं तदनु संस्मृतिपूर्वमेव ।<br>
अङ्गीकृतं नवपवित्रधिया मयात्मदेवार्चनं शमवतैव जिहासितं तत् ॥ ३२<br>
॥</p>
<p>पूर्वमेव शमवता मया तस्य श्रीगुरोरीश्वरस्यानुस्मृतिपूर्वकमेव तदुपदिष्टं<br>
नित्यापरोक्षदेवार्चनं नवया परिष्कृतया श्रद्धादिपवित्रया च धिया<br>
मयानुष्ठेयत्वेनाङ्गीकृतं तत्प्राक्तनं जडदेवार्चनं जिहासितं चेत्यर्थः ॥ ३२<br>
॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
परमात्माभिधानं नाम द्विचत्वारिंशः सर्गः ॥ ४२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
परमात्माभिधानं नाम द्विचत्वारिंशः सर्गः ॥ ४२ ॥</p>
<h1 id="०४३">०४३</h1>
<p>त्रिचत्वारिंशः सर्गः ४३</p>
<p>श्रीवसिष्ठ उवाच ।</p>
<p>एतदुक्तं परं तेन स्वयमेव च वेद्म्यहम् ।<br>
राम त्वमपि जानीषे यथेदं समवस्थितम् ॥ १ ॥</p>
<p>इह श्रुत्वा सवैराग्यं रामः स्वात्मशिवार्चनम् ।<br>
प्रबुद्धः कृतकृत्यं स्वं तत्प्रतिष्ठमवर्णयत् ॥</p>
<p>ईऽस्वरोपदिष्टं तत्त्वदर्शनपर्यवसितं स्वात्मशिवार्चनं श्रीरामस्य<br>
श्रद्धातिशयसिद्धये प्रशंसन्स्वयमपि तदेव पुनरुपदिशति-एतदित्यादिना ।<br>
परं सर्वोत्कृष्टम् । इदं जगत्तत्त्वम् ॥ १ ॥</p>
<p>यत्रालीकमलीकेन किलालीके विलोक्यते ।<br>
तस्यां संसारमायायां किं सत्यं किमसन्मयम् ॥ २ ॥</p>
<p>यत्र मायायां अलीके भ्रमे अलीकोपाधिघटितत्वादलीकेन जीवेन अलीकमसदेव<br>
जगद्विलोक्यते ॥ २ ॥</p>
<p>यथा येन विकल्पेन यद्विकल्पेन कथ्यते ।<br>
तथा तेनात्मकल्पेन नगताऽप्यनुभूयते ॥ ३ ॥</p>
<p>तत्र कविकल्पितेन मेरुत्वेन राजादेर्वर्णने तथानुभवो दृष्टान्त इत्याह-यथेति ।<br>
विविधं कल्पयतीति विकल्पेन येन कविना यस्मिन् राजादौ मेर्वादिविविधभावकल्पनं<br>
यद्विकल्पस्तेन काव्यरचनया यथा यथा कथ्यते तथा तथा श्रुत्वा आत्मानं<br>
कल्पयतीत्यात्मकल्पो राजादिस्तेन स्वस्मिन्नगता मेरुता कल्पवृक्षता वाप्यनुभूयते ।<br>
कथमन्यथा काव्यार्थानुभवचमत्कारास्वादस्तस्य बहुवित्तलाभमानादिकं च<br>
कवेः स्यादिति भावः ॥ ३ ॥</p>
<p>यथा द्रवत्वं पयसि यथा स्पन्दो नभस्वति ।<br>
यथा नभसि शून्यत्वं तथा सर्गत्वमात्मनि ॥ ४ ॥</p>
<p>विविधकल्पना चाज्ञातस्यात्मनः स्वभाव एवेत्याशयेन दृष्टान्तान्तराण्याह##-</p>
<p>ततः प्रभृति तेनैव क्रमेणार्चनमात्मनः ।<br>
अद्य यावद्गतव्यग्रः कुर्वन्नहमवस्थितः ॥ ५ ॥</p>
<p>एवं स्वाभाविकस्यैव विकल्पाध्यारोपस्यार्चनत्वचिन्तनं<br>
तदाप्रभृत्यद्यपर्यन्तं कुर्वन्नेव स्थित इत्याह-तत इति ॥ ५ ॥</p>
<p>अनेनार्चाविधानेन मयेमे राम वासराः ।<br>
अखिन्नेनातिवाह्यन्ते व्यवहारपरा अपि ॥ ६ ॥</p>
<p>यथाप्राप्तैः क्रियाचारकुसुमैरात्मनोऽर्चनम् ।<br>
व्युच्छिन्नमपि व्युच्छिन्नं न कदाचिदहर्निशम् ॥ ७ ॥</p>
<p>सुषुप्तिकाले व्युच्छिन्नमपि कदापि न व्युच्छिन्नम् । तदापि सुखमहमस्वाप्सं न<br>
किञ्चिदवेदिषमित्युत्थितप्रतिसन्धानहेत्वविद्यावृत्तिपुष्पत्रयार्चनसद्भावादिति<br>
भावः ॥ ७ ॥</p>
<p>ग्राह्यग्राहकसम्बन्धे सामान्ये सर्वदेहिनाम् ।<br>
योगिनः सावधानत्वं यत्तदर्चनमात्मनः ॥ ८ ॥</p>
<p>तर्ह्यज्ञानामपि तादृशशिवार्चनं सदैवास्तीति कस्तव तेभ्यो विशेषस्तत्राह##-</p>
<p>दृष्ट्यानया रघुपते सङ्गमुक्तेन चेतसा ।<br>
संसारविरलारण्ये विहरास्मिन्न खिद्यसे ॥ ९ ॥</p>
<p>सा च सावधानता आसङ्गत्याग एवेति दर्ऽसयन्नर्चने दृष्टफलबाहुल्यकीर्तनेन<br>
रामं प्रवर्तयति-दृष्ट्येति ॥ ९ ॥</p>
<p>दुःखे महति सम्प्राप्ते धनबन्धुवियोगजे ।<br>
एतां दृष्टिमवष्टभ्य विचारं कुरु सुव्रत ॥ १० ॥</p>
<p>त्यक्तस्यासङ्गस्य पुनरनुत्पादे विचारदार्ढ्यं हेतुरित्याह-दुःखे इति ॥ १० ॥</p>
<p>सुखदुःखे न कर्तव्ये धनबन्धूदयक्षये ।<br>
एवम्प्राया एव सर्वा नित्यं संसारदृष्टयः ॥ ११ ॥</p>
<p>सुखदुःखे हर्षविषादौ । एवम्प्राया ईदृशा नश्वरा एव ॥ ११ ॥</p>
<p>जानास्येव गतिं चित्रां विषयाणां प्रमाथिनीम् ।<br>
यथायान्ति यथा यान्ति यथा परिभवन्ति च ॥ १२ ॥</p>
<p>प्रथममायान्ति ततो यान्ति । स्वव्यसनासङ्गेन पुरुषं परिभवन्ति च ॥ १२ ॥</p>
<p>एवमेव प्रवर्तन्ते प्रेमाणि च धनानि च ।<br>
एवमेवावहीयन्ते निमित्तैरविचारितैः ॥ १३ ॥</p>
<p>अविचारितैरतर्कितैः ॥ १३ ॥</p>
<p>न तास्तव न तासां त्वं निर्मलान्तर्जगत्क्रियाः ।<br>
इदमित्थं जगत्किञ्चित्किं मुधा परितप्यसे ॥ १४ ॥</p>
<p>हे निर्मल ता जगत्क्रियास्तवान्तर्न तासां त्वमन्तर्न किञ्चित्तुच्छमेव ॥ १४ ॥</p>
<p>त्वमिहासि जगद्रूपं चिन्मात्रवितताकृते ।<br>
निजावयवकावृत्तौ कः क्रमो हर्षशोकयोः ॥ १५ ॥</p>
<p>यदि तु जगतस्तुच्छतां नेच्छसि तर्ह्यात्मैव जगदिति पश्य । तथादर्शनेऽपि तव<br>
बन्धादिवियोगे स्वावयवपरिवर्तन इव न हर्षशोकप्रसक्तिरित्याह-त्वमिति ॥ १५ ॥</p>
<p>तात चिन्मात्ररूपोऽसि न ते भिन्नमिदं जगत् ।<br>
अतस्तव कथं कुत्र हेयोपादेयकल्पना ॥ १६ ॥</p>
<p>इति चिच्चक्रचाञ्चल्ये चिन्मये जगदम्बुधौ ।<br>
तरङ्गजाले चाम्भोधौ कः क्रमो हर्षशोकयोः ॥ १७ ॥</p>
<p>इति उक्तरीत्या चिद्रूपे जगच्चक्रचाञ्चल्ये ॥ १७ ॥</p>
<p>चिदेकतानतामेत्य सौषुप्तीमागतः स्थितिम् ।<br>
अद्यप्रभृति राम त्वं तुर्यावस्थात्मको भव ॥ १८ ॥</p>
<p>उक्तार्चनस्य परमकाष्ठायां रामं स्थापयति-चिदेकतानतामिति ॥ १८ ॥</p>
<p>समः समसमाभासो भास्वद्वपुरुदारधीः ।<br>
तिष्ठात्मार्चारतो नित्यं परिपूर्ण इवार्णवः ॥ १९ ॥</p>
<p>स्वयं समः सर्ववैषम्यनिर्मुक्तः । समेन ब्रह्मणा समा ऐकरस्यापन्ना<br>
जगदाभासा यस्य ॥ १९ ॥</p>
<p>एतत्त्वं श्रुतवान्सर्वं स्थितस्त्वं परिपूर्णधीः ।<br>
यदिच्छसीतरत्प्रष्टुं तत्पृच्छ रघुनन्दन ॥ २० ॥</p>
<p>यत्पृष्टं प्रथमे कल्पे तदद्य परिचोदय ।</p>
<p>श्रीराम उवाच ।</p>
<p>इदानीं संशयो ब्रह्मन्विनिवृत्तो विशेषतः ॥ २१ ॥</p>
<p>प्रथमे कल्पे विचारारम्भे वैराग्यप्रकरणे त्वया यत्पृष्टं ये प्रश्नाः<br>
कृतास्तेषु अद्य किञ्चिदवशिष्टं चेदस्ति तर्हि तत्परिचोदय पृच्छ ॥ २१ ॥</p>
<p>ज्ञातं ज्ञातव्यमखिलं जाता तृप्तिरकृत्रिमा ।<br>
न मुनेऽस्ति मलं द्वित्वं न चेत्यं न च कल्पनम् ॥ २२ ॥</p>
<p>मलमज्ञानम् । द्वित्वं जीवब्रह्मभेदः । कल्प्यते येन तत्कल्पनं मनः ॥ २२ ॥</p>
<p>तदा ममाभूदज्ञानं प्रशान्तमधुना तु तत् ।<br>
कलङ्क आत्मनोऽस्तीति तदज्ञानवऽसेन या ॥ २३ ॥</p>
<p>भ्रान्तिरासीदिदानीं सा निवृत्ता त्वत्प्रसादतः ।<br>
न जायते न म्रियते न चैवात्मा कलङ्कितः ॥ २४ ॥</p>
<p>सर्वं च खल्विदं ब्रह्ममयमित्युदितोऽस्म्यलम् ।<br>
प्रश्नेभ्यः संशयेभ्यश्च वाञ्छितेभ्यश्च सर्वतः ॥ २५ ॥</p>
<p>ब्रह्मैव ब्रह्ममयं ब्रह्मविवर्तो वा । वाञ्छितेभ्यश्च निवृत्तमिति शेषः ॥ २५ ॥</p>
<p>शुद्धं मे निर्मलं चेतस्त्वष्ट्रा यन्त्रभ्रमादिव ।<br>
सर्वाचारोपदेशेषु प्राप्तप्रोक्तेषु साधुभिः ॥ २६ ॥</p>
<p>त्वष्ट्रा यन्त्रे आरोप्य भ्रमणं भ्रमस्तल्लक्षितं तक्षणं [तक्षणं इति पदं<br>
क्वचिन्न पठ्यते ।] तस्मात्सूर्यबिम्बमिव शुद्धं भास्वरम् । साधुभिः<br>
प्राप्तेभ्य उपगतेभ्यः शिष्येभ्यः प्रोक्तेषु सर्वेषामाचाराणां<br>
साधनानामुपदेशेषु निराकाङ्क्षी ॥ २६ ॥</p>
<p>निराकाङ्क्षी स्थितोऽस्म्यन्तः सुमेरुः कनकेष्विव ।<br>
न तदस्त्यस्ति यत्राशा न तदस्ति यदीप्सितम् ॥ २७ ॥</p>
<p>चिरलभ्ये आशा । अनुपदलभ्ये ईप्सेति भेदः ॥ २७ ॥</p>
<p>न तदस्ति यदादेयं हेयं मध्यं चराचरे ।<br>
इदं हेयमुपादेयमिदं सदिदमप्यसत् ॥ २८ ॥</p>
<p>मध्यमुपेक्ष्यम् ॥ २८ ॥</p>
<p>इति चिन्ताभ्रमः शान्तो निपुणं परमो मुने ।<br>
न स्वर्गमभिवाञ्छामि द्वेष्मि वापि न रौरवम् ॥ २९ ॥</p>
<p>रौरवं नरकविशेषं चापि न द्वेष्मि ॥ २९ ॥</p>
<p>आत्मन्येव हि तिष्ठामि मन्दराद्रिरिवाभ्रमः ।<br>
कणशः कीर्णत्रिजगत्क्षीरसागरसंसृतिः ॥ ३० ॥</p>
<p>कणशः परमाणुशो विभज्य कीर्णानि विक्षिप्तानि विनाशितानीति यावत् त्रिजगन्ति येन<br>
तथाविधस्य क्षीरसागरस्य संसृतिः सर्वतो व्याप्तिरिव व्याप्तिर्यस्य । औत्प्रेक्षिकमेतत् ।<br>
अथवा कणशः प्रसृतैर्यशःक्षीरलवैः कीर्णानि सिक्तानि त्रिजगन्ति यया<br>
तथाविधामनुवंशक्षीरसागरे संसृतिर्व्यवहारो यस्य तथाविधश्चिरसम्भ्रान्तो<br>
रामलक्षणो मन्दराचलो बोधामृतोत्पत्त्या कृतार्थः । साम्प्रतं विश्रान्त<br>
उपरतभ्रमो वृत्त इति परेणान्वयः ॥ ३० ॥</p>
<p>विश्रान्तश्चिरसम्भ्रान्तो निर्भ्रमो राम मन्दरः ।<br>
अवस्त्विदमिदं वस्तु पश्येति कलनास्त्यलम् ॥ ३१ ॥</p>
<p>इदं जगत् इत्थं यथा दृष्टप्रकारमेव नान्यत्तत्त्वमस्तीति येन मूढेन ज्ञातं<br>
तस्य हृदि कुसन्देहजालेन ज्वलितेव अधिकं सन्तापिनी इदं वस्तु इदमवस्तु इति कलना<br>
अलमस्ति हे मुनीश्वर त्वमिति मदुक्तार्थं स्वानुभवसंवादाय पश्येति<br>
परेणान्वयः ॥ ३१ ॥</p>
<p>हृदि तस्य कुसन्देहजालेन ज्वलिताधिकम् ।<br>
इदमित्थं जगदिति ज्ञातं येन मुनीश्वर ॥ ३२ ॥</p>
<p>स यत्र याति कार्पण्यं जगतस्तन्न लभ्यते ।<br>
विचित्राकुलकल्लोलाज्जडाद्वृत्तिविवर्जितात् ॥ ३३ ॥</p>
<p>स तादृशमूढपुरुषो यत्र यस्मिन् धनादिविषये कार्पण्यं याति जगतः सम्बन्धि<br>
तद्वस्तु तत्त्वदृशा न लभ्यतेऽस्माभिरिति शेषः । यतो वयं विचित्रा<br>
अशनायादिलक्षणा आकुलाः कल्लोलाः षडूर्मयो<br>
यस्मिंस्तथाविधाच्छुद्धचिदाकारवृत्तिविवर्जिताज्जडाद्भवसागरात्त्वत्प्रसादेन<br>
तीर्णाः स्म इति परेणान्वयः ॥ ३३ ॥</p>
<p>त्वत्प्रसादेन भगवंस्तीर्णाः स्मो भवसागरात् ।<br>
सम्पदामवधिर्ज्ञातो दृष्टः सीमान्त आपदाम् ॥ ३४ ॥</p>
<p>सर्वसारेऽप्यदीनाः स्मः पूर्णाः स्मः परमेश्वर ।<br>
ययावभेद्यामपरैर्दलिताशामतङ्गजम् ।<br>
संसारसागरे सम्यग्वीरतामागतं मनः ॥ ३५ ॥</p>
<p>सर्वसारे भूमानन्दविषयेऽपि नित्यलब्धत्वाददीनाः स्मः ।<br>
अस्मन्मनःसंसारलक्षणे समरे दलितः आशामतङ्गजो येन तथाविधं सत्<br>
परैरभेद्यां सम्यग्वीरतां ययौ ॥ ३५ ॥</p>
<p>परिगलितविकल्पतामुपेतं प्रगलितवाञ्छमदीनसारसत्त्वम् ।<br>
त्रिजगति यदतिप्रसन्नरूपं प्रमुदितमन्तरनुत्तमं मनो मे ॥ ३६ ॥</p>
<p>पूर्णां मनःस्थितिमेव वर्णयन्नुपसंहरति-परिगलितेति ।<br>
अदीनसारमकार्पण्यदृढं सत्त्वं स्थैर्यं यस्य । त्रिजगति प्रसिद्धानि<br>
पूर्णचन्द्रक्षीरसागरशरदाकाशादीनि यानि प्रसन्नरूपाणि<br>
तान्यतिक्रान्तमतिप्रसन्नरूपम् । सापेक्षसमासश्छान्दसः । अन्तःप्रमुदितमत<br>
एवानुत्तमं मे मनः स्थितमित्यर्थः ॥ ३६ ॥</p>
<p>इत्र्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०<br>
विश्रान्तिवर्णनं नाम त्रिचत्वारिंशः सर्गः ॥ ४३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
विश्रान्तिवर्णनं नाम त्रिचत्वारिंशः सर्गः ॥ ४३ ॥</p>
<h1 id="०४४">०४४</h1>
<p>चतुश्चत्वारिंशः सर्गः ४४</p>
<p>श्रीवसिष्ठ उवाच ।</p>
<p>केवलेनेन्द्रियैः सार्धं वर्तमानार्थवर्तिना ।<br>
असङ्गमेन मनसा यत्करोषि न तत्कृतम् ॥ १ ॥</p>
<p>इहासङ्गक्षयोपाया वाञ्छात्यागादयः पुनः ।<br>
मनःक्षयान्ता गुरुणा ज्ञानदार्ढ्यार्थमीरिताः ॥</p>
<p>रामेण स्वस्य तत्त्वबोधविश्रान्तौ वर्णितायामपि तत्परिपाकात्प्राक् प्रच्युतिर्मा भूदिति<br>
शिलानिखातस्थूणादार्ढ्याय सन्धिकीलपरम्परामिव जीवन्मुक्तलक्षणभूतां<br>
प्रागुक्तसाधनपरम्परामेव प्रतिष्ठापयिष्यन् श्रीवसिष्ठः प्रागुक्ते<br>
यथाप्राप्तव्यवहारोपभोगादिलक्षणे शिवार्चनेऽपि सर्वारम्भा हि दोषेण<br>
धूमेनाग्निरिवावृताः इति न्यायेन<br>
प्रमादाद्धिंसापरानिष्टादिप्रसक्तेरवर्जनाद्भोगस्यानर्थहेतुत्वाच्च स्यादेव<br>
पुनर्जननाद्यनर्थ इत्याशङ्कां वारयन्नाह-केवलेनेति । केवलेन रागादिरहितेन<br>
अतएव असङ्गमेन कर्तृत्वाभिमानलक्षणक्रियासङ्गमशून्येन ॥ १ ॥</p>
<p>यथा प्राप्तिक्षणे वस्तु प्रथमे तुष्टये तथा ।<br>
न प्राप्त्येकक्षणादूर्ध्वमिति को नानुभूतवान् ॥ २ ॥</p>
<p>ननु विषयाणां तुष्टिजनकत्वनियमात्कथं तेषु रागस्त्यक्तुं शक्य<br>
इत्याशङ्क्याह-यथेति । प्राप्तिक्षणातिरिक्तपूर्वोत्तरकालयोस्तेषु<br>
तुष्टिहेतुत्वव्यभिचारान्नायं नियम इति भावः ॥ २ ॥</p>
<p>वाञ्छाकाले यथा वस्तु तुष्टये नान्यदा तथा ।<br>
तस्मात्क्षणसुखे सक्तिं बालो बध्नाति नेतरः ॥ ३ ॥</p>
<p>अतएव चिरानर्थे क्षणिकसुखे आसङ्गोऽपि न युक्त इत्याह-वाञ्छेति ।<br>
वाञ्छापदेन लाभो लक्ष्यते ॥ ३ ॥</p>
<p>वाञ्छाकाले तुष्टये यत्तत्र वाञ्छैव कारणम् ।<br>
तुष्टिस्त्वतुष्टिपर्यन्ता तस्माद्वाञ्छां परित्यज ॥ ४ ॥</p>
<p>यदा वस्तुलाभकृतः क्षणिकोऽपि वाञ्छानिरोधः सुखहेतुस्तदा<br>
आत्यन्तिकवाञ्छोच्छेदो निरतिशयानन्दहेतुरित्यर्थादागतम् तथा च<br>
वाञ्छैवानर्थ इत्याशयेनाह-वाञ्छाकाले इति । तुष्टिरानन्दः ।<br>
अतुष्टिस्तुष्टिविरोधिवाञ्छैव पर्यन्तो विच्छेदो यस्यास्तथाविधा ॥ ४ ॥</p>
<p>यदि तत्पदमाप्तोऽसि कदाचित्कालपर्ययात् ।<br>
तदहम्भावनारूपे न मङ्क्तव्यं त्वया पुनः ॥ ५ ॥</p>
<p>ननु पूर्णानन्दं पदं प्राप्तोऽहं तस्मै मह्यं<br>
पुनर्विषयवाञ्छात्यागोपदेशस्ते किमर्थस्तत्राह-यदीति । पुनः<br>
कालान्तरेऽप्यहम्भावपङ्के निमज्जनं मा भूदिति तत्पदस्थितिदार्ढ्यार्थः<br>
पुनरुपदेश इत्यर्थः ॥ ५ ॥</p>
<p>आत्मज्ञानाचलस्याग्रे राम विश्रान्तवानसि ।<br>
अहम्भावमहाश्वभ्रे न पुनः पातमर्हसि ॥ ६ ॥</p>
<p>यत्स्मृतानन्तसद्दृष्टेर्ज्ञत्वमेरुशिरःस्थितेः ।<br>
पुनर्गर्भानुकारान्तःपाताले पतनं कुतः ॥ ७ ॥</p>
<p>सत्यपि दार्ढ्ये पुनर्मज्जनं किं नाशङ्क्यते तत्राह-यदिति । यद्यस्माद्धेतोः<br>
गर्भो मातृकुक्षिगतः पिण्डस्तमनुसृत्य करोति जन्माद्यनर्थमिति<br>
गर्भानुकारोऽहम्भावस्तल्लक्षणेऽन्तःपाताले ।<br>
दृढीभूतज्ञानस्यावश्यमविद्यानर्थबीजोच्छेदित्वादिति भावः ॥ ७ ॥</p>
<p>दृश्यते ते स्वभावोऽयं समतासत्यतामयः ।<br>
मन्ये क्षीणविकल्पोऽसि जातोऽसि हतकालिकः ॥ ८ ॥</p>
<p>अन्येषामुपकाराय वा मयेदमुक्तं तव त्वज्ञानं नष्टमिति मया<br>
समतादिलिङ्गैर्लक्षितमेवेत्याशयेनाह-दृश्यत इति । कालिका अविद्या ॥ ८ ॥</p>
<p>स्वभावे संस्थितो राम इत्यावेदयतीव मे ।<br>
सौम्य पूर्णार्णवप्रख्या समता निर्मला तव ॥ ९ ॥</p>
<p>आशा यातु निराशत्वमभावं यातु भावनम् ।<br>
अमनस्त्वं मनो यातु तवासङ्गेन जीवतः ॥ १० ॥</p>
<p>न सञ्जनमसङ्गस्तेन जीवतः । अनुमोदने आशिषि वा लोट् ॥ १० ॥</p>
<p>यां यां वस्तुदृशं यासि तस्यां तस्यामवस्थितम् ।<br>
सत्तासामान्यरूपेण ब्रह्म बृंहितचिद्धनम् ॥ ११ ॥</p>
<p>न मनोरथभङ्गान्निराशत्वाद्याशासे किन्तु सर्वतो<br>
निरतिशयानन्दब्रह्मलाभादित्याशयेनाह-यां यामिति ॥ ११ ॥</p>
<p>अज्ञातात्मा निबद्धोऽसि विज्ञातात्मा न बध्यसे ।<br>
राम त्वं स्वात्मनात्मानं बोधयस्व बलादतः ॥ १२ ॥</p>
<p>बलात् मननादिदार्ढ्यात् ॥ १२ ॥</p>
<p>यत्र न स्वदते वस्तु स्वदते च यथागतम् ।<br>
अवासनत्वं तद्विद्धि साम्यमाकाशकोमलम् ॥ १३ ॥</p>
<p>इदानीं निर्वासनत्वस्य स्वानुभवगम्यं लक्षणमाह-यत्रेति । वस्तु भोगसुखम् ।<br>
यथागतं प्रारब्धोपनीतं दुःखमपि ॥ १३ ॥</p>
<p>वासनारहितैरन्तरिन्द्रियैराहर क्रियाः ।<br>
न विक्रियामवाप्नोषि खवत्क्षोभशतैरपि ॥ १४ ॥</p>
<p>खवत् आकाशवत् ॥ १४ ॥</p>
<p>ज्ञाता ज्ञानं तथा ज्ञेयं त्रयमेकतयात्मनि ।<br>
शान्तात्मानुभवाऽभव्यं न भूयो भवभागसि ॥ १५ ॥</p>
<p>अभव्यं दुःखाद्यपि त्रिपुट्येकीकारेणात्मतया अनुभव । तेन तस्य प्रतिकूलता<br>
शाम्यतीति भावः ॥ १५ ॥</p>
<p>चित्तोन्मेषनिमेषाभ्यां संसारप्रलयोदयौ ।<br>
वासनाप्राणसंरोधादनिमेषं मनः कुरु ॥ १६ ॥</p>
<p>दुःखादौ प्रातिकूल्यविकल्पनं मनःकृतमिति तदेव वा भुशुण्डोक्तयुक्त्या<br>
निरोद्धव्यमित्याशयेनाह-चित्तेति ॥ १६ ॥</p>
<p>प्राणोन्मेषनिमेषाभ्यां संसृतेः प्रलयोदयौ ।<br>
तमभ्यासप्रयोगाभ्यामुन्मेषरहितं कुरु ॥ १७ ॥</p>
<p>मौर्ख्योन्मेषनिमेषाभ्यां कर्मणां प्रलयोदयौ ।<br>
तद्विलीनं कुरु बलाद्गुरुशास्त्रार्थसंयमैः ॥ १८ ॥</p>
<p>अज्ञानमेव वा प्रवृत्तिद्वारानर्थनिदानमिति तदेव ज्ञानदार्ढ्येन<br>
निरसनीयमित्याह-मौर्ख्येति ॥ १८ ॥</p>
<p>यथा वातरजःसङ्गस्पन्दात्खं भाववेदनम् ।<br>
तथा चितश्चेत्यतया स्पन्दादिदमुपस्थितम् ॥ १९ ॥</p>
<p>चित्तोन्मेषनिमेषाभ्यामिति यदुक्तं तद्दृष्टान्तेन स्फुटयति-यथेत्यादिना ।<br>
यथा खमाकाशं वातस्य रजसां च सङ्गात्स्पन्दाच्च<br>
मलिनचलनादिस्वभाववेदनं सम्पन्नं तथा चितश्चित्तलक्षणात्स्पन्दाच्चेत्यतया<br>
इदमनर्थजातमुपस्थितमित्यर्थः ॥ १९ ॥</p>
<p>दृश्यदर्शनसम्बन्धस्पन्देनेयं जगद्गतिः ।<br>
स्फुरत्यालोककुड्यादिसङ्गजा वर्णधीरिव ॥ २० ॥</p>
<p>उक्तेऽर्थे अन्वयव्यतिरेकौ द्र्शयति-दृश्येति द्वाभ्याम् ।<br>
नानाच्छिद्रप्रविष्टसौरालोककुड्यसम्बन्धजा चित्रवर्णधीरिव ॥ २० ॥</p>
<p>दृश्यदर्शनसम्बन्धस्पन्दाभावे न जायते ।<br>
वेदना भवदाभासा चित्रपुंसाभिवाशये ॥ २१ ॥</p>
<p>भवतीति भवज्जगत्तदाभासा । यथा चित्रलिखितपुंसामाशये हृदि भावनैव न<br>
जायते तद्वत् ॥ २१ ॥</p>
<p>चित्तस्पन्दोत्थिता माया तदभावे विलीयते ।<br>
पयःस्पन्दोत्थिता वीचिस्तदभावे विनश्यति ॥ २२ ॥</p>
<p>त्यागेन वासनांशस्य बोधाद्वा प्राणरोधनात् ।<br>
चित्ते निस्पन्दतां याते कुतः स्पन्दस्य सम्भवः ॥ २३ ॥</p>
<p>स्पन्दस्य कौटस्थ्यच्युतिरूपस्य ॥ २३ ॥</p>
<p>असंवित्स्पन्दमात्रेण याति चित्तमचित्तताम् ।<br>
प्राणानां वा निरोधेन तदेव च परं पदम् ॥ २४ ॥</p>
<p>ह्यर्थे चशब्दः ॥ २४ ॥</p>
<p>दृश्यदर्शनसम्बन्धे यत्सुखं पारमार्थिकम् ।<br>
तदन्तैकान्तसंवित्त्या ब्रह्मदृष्ट्या मनःक्षयः ॥ २५ ॥</p>
<p>बोधाद्वा इति मध्यमोपायमुक्तं विवृणोति-दृश्येति । विषयेन्द्रियसम्बन्धे<br>
यत्सुखं प्रसिद्धं तत्परमार्थतो ब्रह्मसुखमेव । एतस्यैवानन्दस्यान्यानि भूतानि<br>
मात्रामुपजीवन्ति इति श्रुतेः । अतस्तस्यान्तः<br>
परमावधिर्मानुषानन्दमारभ्योत्तरोत्तरं शतगुणोत्कर्षेण श्रुत्या दर्शितः यतो<br>
वाचो निवर्तन्ते अप्राप्य मनसा सह । आनन्दं ब्रह्मणो विद्वान्न बिभेति कदाचन इति ।<br>
तदेकान्तं तन्मात्रपूर्णतातत्संवित्तिरूपया ब्रह्मदृष्ट्या मनःक्षयः<br>
सिद्ध्यतीत्यर्थः ॥ २५ ॥</p>
<p>यत्र नाभ्युदितं चित्तं तत्तत्सुखमकृत्रिमम् ।<br>
न स्वर्गादौ सम्भवति मरौ हिमगृहं यथा ॥ २६ ॥</p>
<p>तत्तत्सुखं ब्रह्मसुखं तच्च स्वर्गादिभोगभूमौ न सम्भवति । तत्र चित्तस्य<br>
कामासूयादिकलुषत्वादित्यर्थः । हिमं शिशिरजलं तस्य गृहं सरः ॥ २६ ॥</p>
<p>चित्तोपशमजं स्फारमवाच्यं वचसा सुखम् ।<br>
क्षयातिशयनिर्मुक्तं नोदेति न च शाम्यति ॥ २७ ॥</p>
<p>न वाच्यं वक्तुमशक्यम् । स्वानुभवैकगम्यमित्यर्थः ॥ २७ ॥</p>
<p>बोधाद्भवति चित्तान्तो दुर्बोधाच्चित्तवेदिता ।<br>
बालवेतालवत्तेन मोहश्रीर्घनतां गता ॥ २८ ॥</p>
<p>चित्तस्यान्तो नाशः । यतो दुर्बोधाद्भ्रान्तिवशादेव चित्तवेदिता चित्तसद्भावप्रतीतिः<br>
बोधेन तु भ्रान्तिर्नश्यतीति युक्तश्चित्तनाश इति भावः । बालकल्पितवेतालवत् । तेन<br>
दुर्बोधेन ॥ २८ ॥</p>
<p>विद्यमानमपि ह्येतच्चित्तं बोधाद्विलीयते ।<br>
सदप्यसदिवाभाति ताम्रं हेमीकृतं यथा ॥ २९ ॥</p>
<p>ननु ज्ञानिनामपि व्यवहारदर्शनाच्चित्तमस्त्येव तत्कथं ज्ञानेन नष्टम्<br>
सत्त्वनष्टत्वयोर्युगपदेकत्र विरोधात्तत्राह-विद्यमानमपीति ॥ २९ ॥</p>
<p>ज्ञस्य चित्तं न चित्ताख्यं ज्ञचित्तं सत्त्वमुच्यते ।<br>
नामार्थान्यत्वभाक्चित्तं बोधात्ताम्रसुवर्णवत् ॥ ३० ॥</p>
<p>नामतोऽर्थतश्चान्यत्वं भजत इत्यन्यत्वभाक् ॥ ३० ॥</p>
<p>न सम्भवति चित्तत्वं तेन तत्प्रविलीयते ।<br>
भ्रमः शाम्यति बोधेन नाभावो विद्यते सतः ॥ ३१ ॥</p>
<p>भ्रान्तिबीजत्वमेव चित्तस्य चित्तता सा बोधेन प्रविलीयत इत्यर्थः । घटादिनाशेऽपि<br>
कपालाद्यात्मना परिशेषद्र्शनात्सतः स्वरूपेण नाशः क्वाप्यप्रसिद्ध एवेत्याह##-</p>
<p>अवस्त्वेव विकल्पात्म चित्तादि शशशृङ्गवत् ।<br>
सर्वं तदात्मनस्तस्मात्तद्धि बोधाद्विलीयते ॥ ३२ ॥</p>
<p>वस्तुबोधस्यावस्तुकल्पितांशमात्रबाधकत्वप्रसिद्धेरपि न<br>
सत्त्वांशबाधकत्वप्रसक्तिरित्याह-अवस्त्वेवेति । चित्तादि सर्वं तत्<br>
पारमार्थिकस्यात्मनो विवर्त इति शेषः ॥ ३२ ॥</p>
<p>चित्तं सत्त्वं समायातं किञ्चित्कालं जगत्स्थितौ ।<br>
विहृत्य तुर्यावस्थायां तुर्यातीतं भवत्यतः ॥ ३३ ॥</p>
<p>तर्हि किं जीवन्मुक्तचित्तस्य व्यवहारक्षमावस्था वास्तव्येव नेत्याह-चित्तमिति ।<br>
विहारसमाधिसाक्षात्कारपर्यन्ता तदवस्था न वास्तवी किन्तु<br>
प्रारब्धप्रतिबद्धाविद्यालेशकृतबाधितानुवृत्तिः ।<br>
विदेहकैवल्याविर्भूततुर्यातीतावस्थैव तस्य वास्तवीति भावः ॥ ३३ ॥</p>
<p>ब्रह्मैव भूरिभवनभ्रमविभ्रमौघैरित्थं स्थितं<br>
सममनेकतयैकमेव ।<br>
सर्वात्म सम्भवति नेतरदङ्ग किञ्चिच्चित्तादिकं च न हृदीव हि सन्निवेशः ॥<br>
३४ ॥</p>
<p>तत्तुर्यातीतं ब्रह्म यावन्न ज्ञातं तावच्चित्तजगदादि मिथ्यावेषेण स्थितं<br>
सर्वात्मकं भवति न चित्तादिकं नाम किञ्चिदितरद्वस्त्वन्तरमस्तीति ज्ञानमात्रेण<br>
तन्मात्रस्वभावपरिशेषश्चित्तादेर्युक्त एवेत्याशयेनाह-ब्रह्मैवेति । यथा हृदि<br>
मनोरथपरिकल्पितप्रासादोपवनवाप्यादिसन्निवेशस्तत्रासमावेशादेव नास्ति<br>
तद्वत्परमसूक्ष्मे अच्छिद्रचिदेकरसघने ब्रह्मण्यपि जगदसमावेशादेव<br>
नास्तीत्यर्थः ॥ ३४ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पूर्वार्धे<br>
चित्तसत्तासूचनं नाम चतुश्चत्वारिंशः सर्गः ॥ ४४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चित्तसत्तासूचनं नाम चतुश्चत्वारिंशः सर्गः ॥ ४४ ॥</p>
<h1 id="०४५">०४५</h1>
<p>पञ्चचत्वारिंशः सर्गः ४५</p>
<p>श्रीवसिष्ठ उवाच ।</p>
<p>अत्रेमामवबोधाय विस्मयोल्लासकारिणीम् ।<br>
अपूर्वां सङ्क्षेपाद्राम रम्यां कथां शृणु ॥ १ ॥</p>
<p>स्वानन्दरससम्पूर्णं त्रिजगत्कल्पनास्पदम् ।<br>
इह बिल्वफलत्वेन परं ब्रह्मोपवर्ण्यते ॥</p>
<p>कथां बिल्वाख्यानाख्याम् ॥ १ ॥</p>
<p>योजनानां सहस्राणि विपुलं विमलं स्फुटम् ।<br>
युगैरप्यजरद्रूपमस्ति बिल्वफलं महत् ॥ २ ॥</p>
<p>न जीर्यत इत्यजरद्रूपं स्वभावो यस्य ॥ २ ॥</p>
<p>अविनाशरसाधारं सुधामधुरसारवत् ।<br>
पुराणमपि बालेन्दुदलमार्दवसुन्दरम् ॥ ३ ॥</p>
<p>सुधेवसुधापेक्षया वा अतिमधुरसारवत् ।<br>
बालेन्दोरङ्कुरप्रायात्प्रतिदिनमुपचीयमानानि दलानीव याः कलास्तानीव मार्दवेन<br>
त्वङ्नयनसुखस्पर्शतया सुन्दरम् ॥ ३ ॥</p>
<p>व्यूहमध्यमहामेरुं मन्दराद्रिरिवाचलम् ।<br>
महाकल्पान्तवात्याया अपि वेगैरचालितम् ॥ ४ ॥</p>
<p>भुवनव्यूहमध्यगतमहामेरुरिव मेढीभूतम् । मन्दराद्रिरिवाचलं दृढम् ॥<br>
४ ॥</p>
<p>योजनायुतकोटीनां कोटिलक्षशतैरपि ।<br>
वैपुल्येनापरिच्छेद्यं मूलमाद्यं जगत्स्थितेः ॥ ५ ॥</p>
<p>प्रागुक्तं सहस्रपदमसङ्ख्यपरमिति व्याचष्टे-योजनेति । जगतः<br>
स्थितेर्विधारणस्य नियमनस्य च मूलम् ॥ ५ ॥</p>
<p>यस्य बिल्वफलस्योच्चैर्ब्रह्माण्डानि समीपतः ।<br>
हरन्ति लीलां शैलाधो राजिकाकणपद्धतेः ॥ ६ ॥</p>
<p>हरन्ति वहन्ति । राजिका सूक्ष्मसर्षपास्तत्काणानां पद्धतेः पङ्क्तेः ॥ ६ ॥</p>
<p>स्पन्दमानरसापूरां स्वाद्वीं रसचमत्कृतिम् ।<br>
यस्यातिशेते नो कश्चिदपि राघव षड्रसः ॥ ७ ॥</p>
<p>षड्रसः षडिन्द्रियभोग्यब्रह्मलोकान्तसुखलवः प्रसिद्धो वा ॥ ७ ॥</p>
<p>न कदाचन पाकेन पातं तेन समेति यत् ।<br>
सदैव पक्वमप्यङ्ग जरसा यन्न बाध्यते ॥ ८ ॥</p>
<p>तेन तादृशरसयुक्तेनापि पाकेन यत् पातं पतनं न समेति । तर्हि किं स्वस्थान एव<br>
जीर्यति नेत्याह-सदैवेति ॥ ८ ॥</p>
<p>ब्रह्मविष्ण्विन्द्ररुद्राद्या जरठाः केचिदेव न ।<br>
यस्योत्पत्तिं विजानन्ति मूलं वा वृन्तमेव च ॥ ९ ॥</p>
<p>जरठाश्चिरायुषः ॥ ९ ॥</p>
<p>अदृष्टाङ्कुरवृक्षस्य त्वदृष्टकुसुमाकृतेः ।<br>
अस्तम्भमूलशाखस्य फलस्यास्य महाकृतेः ॥ १० ॥</p>
<p>एकपिण्डघनाकारविततस्थौल्यशालिनः ।<br>
यस्योत्पत्तिविकारादिपरिणामो न दृश्यते ॥ ११ ॥</p>
<p>विततमतिविस्तीर्णं यत्स्थौल्यं बृहत्ता तच्छालिनः ॥ ११ ॥</p>
<p>समस्तफलसारस्य फलस्यास्य महाकृतेः ।<br>
न मज्जा नाष्ठि विततो निर्विकारो निरञ्जनः ॥ १२ ॥</p>
<p>समस्तेषु फलेषु पुरुषार्थेषु च सारस्य श्रेष्ठस्य । अष्ठि बीजं नास्ति ॥ १२ ॥</p>
<p>शिलान्तरिव नीरन्ध्रः स्पन्दमानेन्दुबिम्बवत् ।<br>
रसं स्वसंविदास्वाद्यं स्पन्दमान इवामृतम् ॥ १३ ॥</p>
<p>शिलाया अन्तःप्रदेश इव नीरन्ध्रो घनः । विज्ञानघम एव इति श्रुतेः ।<br>
स्यन्दमानेन्दुबिम्बवत् स्वसंविदामृतमिवास्वाद्यं निरतिशयानन्दरसं<br>
स्यन्दमानः ॥ १३ ॥</p>
<p>कोशः सकलसौख्यानां शीतलालोककारकः ।<br>
शैलाभोऽमृतपिण्डाभो मज्जा आत्मफलस्थितेः ॥ १४ ॥</p>
<p>कोश इति । एतस्यैवानन्दस्यान्यानि भूतानि मात्रामुपजीवन्ति इति श्रुतेः । आत्मनो<br>
मानुषानन्दादिहैरण्यगर्भानन्दान्तकर्मफलस्थितेर्मज्जा सारः ॥ १४ ॥</p>
<p>तस्मात्परममज्जा तु यासौ स्वात्मचमत्कृतिः ।<br>
अनन्तरक्षितो नित्यमनन्यः श्रीफलं गतः ॥ १५ ॥</p>
<p>तस्माद्धैरण्यगर्भानन्दफलादपि परमस्याव्यक्तस्य मज्जा । अनन्तेन<br>
त्रिविधपरिच्छेदशून्यस्वभावेनैव रक्षितः । स्वात्मकमेव श्रीफलं बिल्वं गतः<br>
स चानन्यः । अद्वय एवेत्यर्थः ॥ १५ ॥</p>
<p>स्वसन्निवेशवैचित्र्यमन्यत्वफलतां गताम् ।<br>
अत्यजन्त्या तया तन्व्या स्थूलयाप्यतिबालया ॥ १६ ॥</p>
<p>अनन्यत्वमेवोपपादयितुं चमत्कृतिपदस्वारस्यं प्रकटयति##-<br>
भेदजातस्य फलतां परमप्रयोजनतां गतः चिदेकरसमज्जारूपं पारमार्थिकं<br>
स्वसन्निवेशत्रैलक्षण्यमत्यजन्त्यैव इदं भेदादि स्वयमुत्पाद्य भावितमिति<br>
परेणान्वयः । प्रकारान्तरैरपि तस्याश्चमत्कृतित्वोपपादनाय<br>
तन्व्येत्यादिविरुद्धविशेषणानि । अणोरणीयस्त्वात्तन्व्या । महतो महीयस्त्वात्स्थूलया ।<br>
चिरन्तनत्वेऽपि वृद्ध्यादिविकाराभावादतिबालया ॥ १६ ॥</p>
<p>इयमस्मीति कलनादसदप्यन्यतामलम् ।<br>
भेदाद्यसम्भवदिदं स्वयमुत्पाद्य भावितम् ॥ १७ ॥</p>
<p>असतोऽपि भेदस्योत्पादने को हेतुस्तमाह-इयमिति । इयमहमस्मीति अनिदमि<br>
इदन्ताध्यास एव तद्धेतुरित्यर्थः । अन्यथा पृथक्त्वं<br>
तदापादकमलमविद्यामेवम्भूतभुवनभेदादिरूपेणोत्पाद्येत्यर्थः ।<br>
असम्भवदित्यनेन स्वप्रकाशचिदेकरसे मलस्यैव सम्भवो नास्ति सुतरां<br>
तत्कार्यभेदस्येति द्योत्यते ॥ १७ ॥</p>
<p>अहङ्कलासमुदयसमनन्तरमेव सा ।<br>
वलिताकाशशब्दाङ्गत्रैलोक्यपरमाणुभिः ॥ १८ ॥</p>
<p>स्वोत्पादितैर्भूतभुवनादिभेदैरहन्तोत्पादनद्वारा आभिमानिकं संवलनं सा<br>
लभत इत्याह-अहमिति । अहङ्कला अहङ्कारस्तस्याः समुदयो<br>
व्यष्टिसमष्टिरूपेणोद्भवस्तत्समनन्तरम् । आकाशस्तद्गुणः शब्दश्चाङ्गे<br>
द्रव्यगुणैकदेशौ येषां<br>
तथाविधैस्त्रैलोक्योपलक्षितव्यष्टिसमष्टिशरीरपरमाणुभिः ॥ १८ ॥</p>
<p>इत्यनुक्रमतो याता संविच्छक्तिस्वरूपताम् ।<br>
मज्जा प्राक् सन्निवेशं स्वं तमेवाप्य समुज्झती ॥ १९ ॥</p>
<p>स्वस्वरूपापरित्यागेनैवंरूपापत्तिरेवास्या महती आत्मचमत्कृतिरित्थं मया<br>
वर्णितेत्युपसंहरति-इतीति । शक्तिर्व्यबहारसमर्थता तत्स्वरूपताम् ॥ १९ ॥</p>
<p>संविच्छक्त्या तया तत्र ततस्तरलरूपया ।<br>
निज एव समे रूपे दृगित्थं सम्प्रसारिता ॥ २० ॥</p>
<p>समे निर्विकारे निजे रूपे एव इत्थं जगदाकारा दृक् सम्प्रसारिता ॥ २० ॥</p>
<p>इदं व्योम महानन्तमियं कालमयी कला ।<br>
इयं नियतिरित्युक्ता क्रियेयं स्पन्दरूपिणी ॥ २१ ॥</p>
<p>इत्थं च वियदादिसर्वमियमेव नान्यदस्याः किञ्चिदिति द्रष्टव्यमित्याह##-</p>
<p>अयं सङ्कल्पविस्तारस्त्वयमाशान्तरभ्रमः ।<br>
रागद्वेषस्थितिरियं हेयोपादेयधीरियम् ॥ २२ ॥</p>
<p>आध्यात्मिकार्था अपीयमेवेत्याह-अयमिति ॥ २२ ॥</p>
<p>इयं त्वत्ता त्वियं मत्ता तत्तेयं संस्थिता स्वयम् ।<br>
ब्रह्माण्डौघोऽयमूर्ध्वस्थः स्वयमङ्गोर्ध्वमप्यधः ॥ २३ ॥</p>
<p>अयं पुरः पार्श्वतोऽयं पश्चादाराहवीयसी ।<br>
इदं भूतं वर्तमानं भविष्यत्त्विदमित्यपि ॥ २४ ॥</p>
<p>लिङ्गभेदः आत्मा ब्रह्मेत्यादिविशेष्यपदमध्याहृत्य योज्यः । दवीयसी दूरतरा ॥<br>
२४ ॥</p>
<p>इदमन्तःस्थितानल्पकल्पनाम्भोरुहालयम् ।<br>
ब्रह्माण्डमण्डपापीडक्रीडामण्डपमण्डलम् ॥ २५ ॥</p>
<p>अन्तःस्थिता अनन्ताः कल्पनाम्भोरुहाणामालया जीवा यस्मिंस्तथाविधम् ॥ २५ ॥</p>
<p>अनन्तकलनातत्त्वपरिपल्लविता हरेः ।<br>
हृदब्जकर्णिका चेयं लोकपद्माक्षमालिका ॥ २६ ॥</p>
<p>अनन्तैः कलनातत्त्वैः रचनरहस्यैः परितः पल्लविता ॥ २६ ॥</p>
<p>इयं कीर्णमहारुद्रगणापूरितकोटरा ।<br>
दीर्घाभ्रसरणिर्भ्रान्तध्वंसनेभ्यः प्रभाविनी ॥ २७ ॥</p>
<p>कीर्णैः सर्वतोव्याप्तैर्महारुद्रगणैः पूरितकोटरा । अभ्रसरणिराकाशपदवी ।<br>
अस्मिन्महत्यर्णवेऽन्तरिक्षे भवा अधि । नीलग्रीवाः शितिकण्ठाः शर्वाः इति श्रुतेरिति<br>
भावः । भ्रान्ता विषयलम्पटाः स्वर्तिणस्तेषां ध्वंसनेभ्यः अधःपतनेभ्यो<br>
निमित्तेभ्यः प्रभाविनी प्रतापवती प्रकाशवती वा । नक्षत्रपात्रे नभःपथे<br>
प्रभानुवृत्तिदर्शनादित्यर्थः ॥ २७ ॥</p>
<p>इयं मेरुः ककुभ्यत्र जगत्पङ्कजकर्णिका ।<br>
स्फुरदिन्दुमधूल्लासलम्पटामरषट्पदा ॥ २८ ॥</p>
<p>अत्र अस्यामुत्तरस्यां ककुभि दिशि । इन्दुलक्षणस्य मधुन उल्लासे अमृतमकरन्दे<br>
लम्पटाः अमरलक्षणाः षट्पदा यस्माम् ॥ २८ ॥</p>
<p>इयमुद्दामसौगन्ध्यस्वर्गश्रीपुष्पमञ्जरी ।<br>
जगज्जरठवृक्षस्य रजोनरकमूलिनः ॥ २९ ॥</p>
<p>रजोगुणकार्यरागादिना नरकैर्दुःखैश्च मूलिनो मूलवतो जगज्जरठवृक्षस्य<br>
उद्दामसौगन्ध्या स्वर्गश्रीलक्षणा पुष्पमञ्जरी इयमेवेत्यर्थः ॥ २९ ॥</p>
<p>इयं च ताराकिञ्जल्का ब्रह्मार्णवतटस्थिता ।<br>
अपारापारपर्यन्ताव्योमलीलासरोजिनी ॥ ३० ॥</p>
<p>ऊर्ध्वमपारा परितश्चापारपर्यन्ता । व्योमलीला व्योमाकारा सरोजिनी कमलिनी सरसी वा<br>
इयमेवेत्यर्थः ॥ ३० ॥</p>
<p>इयं क्रियापरिग्राहा तरङ्गतरलावली ।<br>
सर्गावर्तविधानस्थभूरिभूतपरम्परा ॥ ३१ ॥</p>
<p>क्रियाः कर्माण्येव परितो ग्राहा यस्याम् । तरङ्गा इव तरला मासर्त्वावली यस्याम् ।<br>
सर्गः प्रजोत्पादनं तल्लक्षणे आवर्तानां विधाने कार्ये तिष्ठतीति तत्स्था<br>
भूरिभूतपरम्परा यस्याम् ॥ ३१ ॥</p>
<p>इयत्तया प्रसरिणी क्षणकल्पादिपल्लवा ।<br>
तेजःकेसरिणी कालनलिनी व्योमपङ्कजा ॥ ३२ ॥</p>
<p>इयत्तया प्राण्यायुःपरिमाणेन प्रसरिणी विस्तृता । तेजोभिरग्न्यादित्यचन्द्रादिभिः<br>
केसरिणी । व्योमैव पङ्कजं यस्यास्तथाविधा कालनलिनी इयमेव ॥ ३२ ॥</p>
<p>इमा भावविकाराढ्या जरामृतिविषूचिकाः ।<br>
विद्याविद्याविलासाढ्या इमाः शास्त्रार्थदृष्टयः ॥ ३३ ॥</p>
<p>इति सा तस्य बिल्वस्य निजमज्जाचमत्कृतिः ।<br>
सङ्कल्पसन्निवेशान्तरेवैव कृतसंस्थितिः ॥ ३४ ॥</p>
<p>इति वर्णितप्रकाराः सर्वे सा निजमज्जाचमत्कृतिरेव ।<br>
एवम्प्रकारैर्व्यष्टिसमष्टिसङ्कल्पसन्निवेशस्यान्तःकृतसंस्थितिः ॥ ३४ ॥</p>
<p>शान्ता स्वस्था निराबाधा सौम्या भावनयोज्झिता ।<br>
कर्तृत्वमप्यकर्तृत्वं कृत्वाऽकृत्वेव संस्थिता ॥ ३५ ॥</p>
<p>एषैकिकैव विविधेव विभाव्यमाना नैकात्मिका न विविधा ननु सैव सैव ।<br>
सत्यास्थिता सकलशान्तिसमैकरूपा सर्वात्मिकातिमहती [महतीति<br>
निरूपशक्तिः इति मुद्रितपुस्तके पाठः ।] चितिरूपशक्तिः ॥ ३६ ॥</p>
<p>बिल्वाख्यायिकां समाप्य स्वरूपेणैव चितं वर्णयन्नुपसंहरति-एषेति ।<br>
एकत्वसङ्ख्याया अपि द्वैतापादकत्वान्नैकात्मिका नापि विविधा किन्तु सैव एकत्वं<br>
सैवैका । वीप्सया सजातीयविजातीयनिवृत्तिर्वा । सकलस्य द्वैतविकल्पस्य शान्त्या<br>
समैकरूपा । अनेन स्वगतभेदस्यापि व्यावृत्तिः । अतिमहती ब्रह्मशब्दलक्ष्या<br>
चितिरूपा शक्तिरेवेत्थं व्युत्पादितेत्यर्थः ॥ ३६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
बिल्वोपाख्याने पञ्चचत्वारिंशः सर्गः ॥ ४५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
बिल्वोपाख्याने पञ्चचत्वारिंशः सर्गः ॥ ४५ ॥</p>
<h1 id="०४६">०४६</h1>
<p>षट्चत्वारिंशः सर्गः ४६</p>
<p>श्रीराम उवाच ।</p>
<p>भगवन्सर्वसारज्ञ त्वयैषा बिल्वरूपिणी ।<br>
महाचिद्धनसत्तेह कथितेति मतिर्मम ॥ १ ॥</p>
<p>इह शिल्पिमनोदृष्टपद्मिनीखण्डमण्डितम् ।<br>
शिलोदरमिव ब्रह्म प्रपञ्चाभासमीर्यते ॥</p>
<p>श्रीरामः स्वस्य बिल्वाख्यानतात्पर्यबोधं दर्शयति-भगवन्निति द्वाभ्याम् ॥ १ ॥</p>
<p>चिन्मज्जारूपमखिलमहन्तादीदमाततम् ।<br>
न मनागपि भेदोऽस्ति द्वैतैक्यकलनात्मकः ॥ २ ॥</p>
<p>श्रीवसिष्ठ उवाच ।</p>
<p>यथा ब्रह्माण्डकूश्माण्डमज्जामेर्वादिसंस्थितिः ।<br>
तथा चिद्बिल्वमज्जेयं ब्रह्माण्डादिजगत्स्थितिः ॥ ३ ॥</p>
<p>नाहन्तादिमात्रं चिद्बिल्वमज्जा किन्तु ब्रह्माण्डादिसर्वमपीति निःसङ्कोचं<br>
बोध्यमित्याशयेन वसिष्ठ उवाच-यथेत्यादिना ॥ ३ ॥</p>
<p>सृष्टिचिद्बिल्वमज्जा स्यात्स्वाधारान्यत्वसम्भवे ।<br>
विनाशः सर्वगस्यास्य न चैतत्सम्भवत्यलम् ॥ ४ ॥</p>
<p>चिद्बिल्वस्य मज्जेत्युक्ते अन्तःप्रदेशस्थावयवानां रसघनः परिणामविशेष इति<br>
कस्यचिद्भ्रान्तिं वारयति-सृष्टिरिति । यथा बिल्वखर्परं मज्जाया आधारस्तथा<br>
सृष्टिलक्षणमज्जाया आधेयायाः स्वाधारस्य खर्परस्थानीयस्यान्यत्वसम्भवे<br>
तदन्तःपरिणामरूपा मज्जा स्यात् । तत्र सर्वगस्यास्य चिदात्मनः कार्त्स्न्येनैकदेशेन<br>
वा परिणामित्वे विनाशो दुर्वारः । न चैतन्निरवयवे मुख्योऽन्तःप्रदेशः परिणामो<br>
वा सम्भवतीति न मज्जाशब्दः परिणामपर इत्यर्थः ॥ ४ ॥</p>
<p>चितेर्मरीचबीजस्य जगदाख्या चमत्कृतिः ।<br>
स्थिता सौषुप्तसौम्यान्तः शिलान्तःसन्निवेशवत् ॥ ५ ॥</p>
<p>तर्हि किम्पर इति चेद्विवर्तलक्षणचमत्कारपर इत्याशयेनाह-चितेरिति । शिलान्तः<br>
शिल्पिमनःकल्पितपद्मवनसन्निवेशवदित्यर्थः ॥ ५ ॥</p>
<p>अत्रेमामिन्दुवदन चित्रां विस्मयकारिणीम् ।<br>
वर्ण्यमानां मया रम्यामन्यामाख्यायिकां शृणु ॥ ६ ॥</p>
<p>दृष्टान्तं विवरीतुं ब्रह्मशिलाख्यायिकां प्रस्तौति-अत्रेति ॥ ६ ॥</p>
<p>स्निग्धा स्पष्टा मृदुस्पर्शा महाविस्तारशालिनी ।<br>
निबिडा नित्यमक्षुब्धा क्वचिदस्ति महाशिला ॥ ७ ॥</p>
<p>तस्यामन्तः प्रफुल्लानि पद्मानि सुबहून्यपि ।<br>
सरस्यामिव रम्याणि तान्यनन्तानि सन्ति वै ॥ ८ ॥</p>
<p>मनःकल्पनानामानन्त्यादनन्तानि ॥ ८ ॥</p>
<p>अन्योन्यप्रोतपत्राणि मिथो विघटितानि च ।<br>
मिथश्चोपनिगूढानि गूढानि प्रकटानि च ॥ ९ ॥</p>
<p>उपनिगूढानि संश्लिष्टानि ॥ ९ ॥</p>
<p>अधोमुखान्यूर्ध्वमुखान्यपि तिर्ङ्मुखानि च ।<br>
मिथोमिलितमूलानि मिथःप्रोतमुखान्यपि ॥ १० ॥</p>
<p>कर्णिकाजालमूलानि मूलान्तःकर्णिकानि च ।<br>
ऊर्ध्वमूलान्यधोमूलान्यमूलानीतराणि च ॥ ११ ॥</p>
<p>दृष्टवैपरीत्येनापि मनःकल्पनसम्भवादाह-कर्णिकेति । कर्णिकाजालेषु मूलानि<br>
येषाम् । इतराणि कानिचिदमूलानि च ॥ ११ ॥</p>
<p>तेषां च निकटे सन्ति शङ्खाः शतसहस्रशः ।<br>
चक्रौघाश्च महाकाराः पद्मवत्सन्निवेशिनः ॥ १२ ॥</p>
<p>शङ्खाः पद्ममुकुलवत्सन्निवेशिनः । चक्रौघास्तु विकसितपद्मवत्सन्निवेशिन<br>
इत्यर्थाद्गम्यते ॥ १२ ॥</p>
<p>श्रीराम उवाच ।</p>
<p>सत्यमेतन्मया दृष्टा तादृशी सा महाशिला ।<br>
शालग्रामे हरेर्धाम्नि विद्यते परिवारिणी ॥ १३ ॥</p>
<p>स्वयं तीर्थयात्रायां शालग्रामक्षेत्रे दृष्टां शिलां गुरुवाक्यात्स्मरन् रमः<br>
सैवात्र भगवता जगत्कल्पनासहितब्रह्मदृष्टान्तत्वेनोदाहृतेति मन्यमान<br>
आह-सत्यमेतदिति । परिवारिणी पद्मवनलाञ्छनपरिवृता ॥ १३ ॥</p>
<p>श्रीवसिष्ठ उवाच ।</p>
<p>एवमेतद्विजानासि दृष्टवानसि तां शिलाम् ।<br>
यो यश्च तत्र वै प्राणः समस्तादृगनन्तरः ॥ १४ ॥</p>
<p>दृष्टान्तदार्ष्टान्तिकसम्बन्धस्त्वया सम्यग्बुद्ध इत्यनुमोदमानो वसिष्ठ आह##-<br>
तादृग्दार्ष्टान्तिकभूतश्चिदात्मा यो यादृशस्वभावः । अनन्तरो<br>
निरवकाशचिद्घनः । समः प्राणस्यापि प्राणो निरतिशयानन्दरूपस्तत्र तस्मिन्नपि<br>
विषये दृष्टवानसीति विजानासि ॥ १४ ॥</p>
<p>मया त्वियमपूर्वैव शिलेह कथिता तव ।<br>
यस्यामन्तर्महाकुक्षौ सर्वमस्ति च नास्ति च ॥ १५ ॥</p>
<p>मया तु न त्वद्दृष्टशिला दृष्टान्तत्वेनाभिप्रेता किन्त्वपूर्वा ब्रह्मैव शिलात्वेन<br>
परिकल्प्य बिल्वमिवोपन्यस्तेति उपाये तात्पर्यविसंवादेऽपि नोपेये विसंवाद<br>
इत्याशयेनाह-मया त्विति ॥ १५ ॥</p>
<p>चिच्छिलैषा मयोक्ता ते यस्यामन्तर्जगन्ति वै ।<br>
घनत्वैकात्मकत्वादिवशादेषा शिलैव चित् ॥ १६ ॥</p>
<p>चिदात्मनि गौण्या शिलाशब्दप्रयोगनिमित्तान्गुणान्दर्शयति-घनत्वेति ।<br>
आदिपदादभेद्यत्वैकरसत्वकूटस्थत्वादिपरिग्रहः ॥ १६ ॥</p>
<p>अप्यत्यन्तघनाङ्गायाः सुनीरन्ध्राकृतेरपि ।<br>
विद्यतेऽन्तर्जगद्वृन्दं व्योम्नीव विपुलानिलः ॥ १७ ॥</p>
<p>अपिशब्दाभ्यां सूचितो विरोधो मायया परिहर्तव्यः ॥ १७ ॥</p>
<p>द्यौः क्षमा वायुराकाशं पर्वता सरितो दिशः ।<br>
सन्ति तस्यां शिलायां च सुषिरं न मनागपि ॥ १८ ॥</p>
<p>अस्यामेव घनाङ्गात्म जगत्पद्मं विजृम्भते ।<br>
एतस्माद्वस्तुतो नान्यदन्यच्छुद्धात्मकं च वा ॥ १९ ॥</p>
<p>जगदेव मया तत्र पद्मवनत्वेनोत्प्रेक्षितमित्याह-अस्यामेवेति । तच्च जगदन्यदिव<br>
भातमपि वस्तुतो नान्यत् शुद्धचिदात्मकं च वा न किन्तु मायैवेत्यर्थः ॥ १९ ॥</p>
<p>शङ्खपद्मादिकं लोकं पाषाणे लिख्यते यथा ।<br>
भूतं भवद्भविष्यच्च शिलायां शालभञ्जिका ॥ २० ॥</p>
<p>तेषां च निकटे सन्ति शङ्खाः शतसहस्रशः इति यदुक्तं तत्तात्पर्यमाह##-<br>
भव्यं सर्वं जगत् । तत्र शालभञ्जिका वस्तुतो यथा वास्तवीव अस्तीति परेणान्वयः ॥<br>
२० ॥</p>
<p>तथास्ति तत्र तत्सर्वं संस्थानं वस्तुतो यथा ।<br>
उपलान्तः सन्निवेशो नानात्माप्येकपिण्डताम् ॥ २१ ॥</p>
<p>यथादत्ते तथैषा चित्पिण्डाकारैकिकां घनाम् ।<br>
यथा पद्मः शिलाकोशादभिन्नस्तद्वपुर्मयः ॥ २२ ॥</p>
<p>आदत्ते स्वीकरोति तथा एषा चिदपि घनां एकिकां एकपिण्डतां स्वीकरोतीत्यर्थः ॥ २२ ॥</p>
<p>तथा सर्गश्चितो रूपादभिन्नोऽपि वपुर्मयः ।<br>
सुषुप्तावस्थया चक्रपद्मलेखाः शिलोदरे ॥ २३ ॥</p>
<p>तत्स्वरूपादभिन्नोऽपि वपुर्मयः परिच्छिन्नाकार इव भातीत्यर्थः । सुषुप्तावस्थया<br>
टङ्कच्छेदात्प्रागनभिव्यक्तयेत्यर्थः ॥ २३ ॥</p>
<p>यथा स्थिताश्चितेरन्तस्तथेयं जगदावली ।<br>
शिलान्तः पद्मलेखाली मरिचान्तश्चमत्कृतिः ॥ २४ ॥</p>
<p>नोदेति नास्तमायाति यथा सर्गस्तथा चितौ ।<br>
यथा पुरन्ध्र्यां मर्त्योऽन्तर्मज्जा वा बिल्वगा यथा ॥ २५ ॥</p>
<p>सतोः शिलामरिचयोर्नोदेति नास्तमायाति तथेत्यर्थः । पुरन्ध्र्यां सुचरित्रायां<br>
स्त्रियामन्तर्मनसि मर्त्यस्तत्कान्तः सदैवास्ति ॥ २५ ॥</p>
<p>तथाऽनन्तविकाराढ्या चितौ ब्रह्माण्डमण्डली ।<br>
विकारादि तदेवेति मुधैवोक्तिरनर्थिका ॥ २६ ॥</p>
<p>यदा विकारिणां ब्रह्माण्डानां चिन्मात्रत्वं तदा<br>
तद्विकारभुवनशरीरादिभेदानां चिन्मात्रत्वमर्थसिद्धमिति<br>
तदुक्तिरर्थशून्यत्वान्मुधा निष्फलैव ॥ २६ ॥</p>
<p>तत्तां समुपयात्याशु जलबिन्दुरिवाम्भसि ।<br>
अनन्तत्वाच्चितेरेतद्विकारादि चितेरिति ॥ २७ ॥</p>
<p>कुतोऽर्थशून्या तत्राह-तत्तामिति । यत एतद्विकारादि आशु ब्रह्माण्डानां<br>
चिन्मात्रतादर्शनक्षण एव तत्तां चिन्मात्रतां समुपयाति न<br>
पृथगणुमात्रमप्यवशिष्यत इति हेतोः ॥ २७ ॥</p>
<p>उक्त्या सम्पद्यते यच्च तल्लयेन विलीयते ।<br>
ब्रह्मैवेदं विकारादि विकाराद्यर्थवर्जितम् ॥ २८ ॥</p>
<p>कविवर्णितगन्धर्वनगरवैचित्र्यवदुक्तिमात्रसिद्धत्वादपि तस्य<br>
प्रत्येतृचिन्मात्रत्वमित्याह-उक्त्येति । स भूरिति व्याहरन् भुवमसृजत । एत इति वै<br>
प्रजापतिर्देवानसृजत असृग्रमिति मनुष्यानिन्दव इति पितॄन् इत्यादिश्रुत्या<br>
भुवनादिसर्गस्य नामपूर्वकत्वोक्तेरेव नामलयन लयोऽप्यूह्यः ॥ २८ ॥</p>
<p>वर्जनावर्जनेऽर्थस्य ब्रह्मैवानन्ततावशात् ।<br>
ब्रह्म स्थितं विकारादि ब्रह्मैवोत्पादितं क्रमात् ॥ २९ ॥</p>
<p>विकाराद्यर्थवर्जनमपि न वस्त्वन्तरमित्याह-वर्जनेति ॥ २९ ॥</p>
<p>अत्रान्यार्थमिदं विद्धि मृगतृष्णाम्भसा समम् ।<br>
बीजं पुष्पफलान्तस्थं बीजान्तर्नान्यदात्मकम् ॥ ३० ॥</p>
<p>पुष्पफलपर्यन्ते स्वकार्ये बीजवत्सर्वत्र चित्सत्तानुवृत्तिदर्शनादपि सर्वं<br>
चिदेवेत्याह-बीजेत्यादिना ॥ ३० ॥</p>
<p>यादृशी बीजसत्ता सा भवन्ती यात्यथोत्तरम् ।<br>
चिद्धने चिद्धनत्वं यत्स एव त्रिजगत्क्रमः ॥ ३१ ॥</p>
<p>अङ्कुरादिपूर्वपूर्वविकारेषु भवन्ती विद्यमानैव अथ उत्तरकालं<br>
काण्डशाखापल्लवादि याति ॥ ३१ ॥</p>
<p>एकत्वमेतयोर्द्वित्वमेकाभावे द्वयोः क्षतिः ।<br>
जगदन्यभवोद्भूतिर्न कदाचित्तदीदृशम् ॥ ३२ ॥</p>
<p>द्वैतस्यैकत्वकल्पनाधीनकल्पनत्वादप्यकल्पितचिन्मात्रं तत्त्वमित्याह-एकत्वमिति<br>
। एतयोर्बीजतत्कार्ययोः अन्यभवश्चिद्व्यतिरिक्तजाड्यकल्पना तदधीनोद्भूतिः ।<br>
तच्चिद्रूपं तु कदाचिदपि ईदृशं जाड्यस्वभावं न सम्भवतीत्यर्थः ॥ ३२ ॥</p>
<p>चिदचिन्न कदाचिच्च द्वयमन्तर्मिथोऽद्वयम् ।<br>
महाशिलान्तरे भेदो लेखात्मास्ति यथा [यतो बहु इति पाठः ।] बहुः ।<br>
तदन्यानन्यमज्जादि चिद्धने त्रिजगत्तथा ॥ ३३ ॥</p>
<p>तदेव स्फुटयन् प्रकृते योजयति-चिदिति । मज्जादिबिल्वे इति शेषः ॥ ३३ ॥</p>
<p>रेखोपरेखावलिता यथैका पीवरी शिला ।<br>
तथा त्रैलोक्यवलितं ब्रह्मैकमिति दृश्यते ॥ ३४ ॥</p>
<p>एकं ब्रह्म इति प्रसिद्धजगद्रूपेण दृश्यते ॥ ३४ ॥</p>
<p>एतच्छिलान्तरब्जादि यथा नित्यं सुषुप्तकम् ।<br>
नास्तमेति न चोदेति तथाऽहन्ता जगद्गतिः ॥ ३५ ॥</p>
<p>सुषुप्तकं शिल्पिवासनामात्रम् ॥ ३५ ॥</p>
<p>यथा शिलान्तर्लेखादि भिद्यते न शिलान्तरात् ।<br>
तत्सारत्वाज्जगत्कर्तृ कर्तृत्वादिजगच्चितिः ॥ ३६ ॥</p>
<p>यथा शिलान्तरब्जानां स्पन्दास्पन्दभवाभवाः ।<br>
विषयत्वं न गच्छन्ति कर्तारो जगतस्तथा ॥ ३७ ॥</p>
<p>जगत्कर्तृ जीवेश्वररूपं तदीयं कर्तृत्वादिजगच्च चितिश्चिदेव । भवाभवा<br>
आविर्भावतिरोभावाः ॥ ३७ ॥</p>
<p>नेदं कदाचित्क्रियते न कदाचन नश्यति ।<br>
अद्रिवत्प्रभवोल्लासविलासावेदनात्मकम् ॥ ३८ ॥</p>
<p>शिला यथा तत्त्वदर्शने विषयत्वं न गच्छन्ति तथा आत्मतत्त्वदर्शनेऽपि कर्तार<br>
इत्यर्थः ॥ ३८ ॥</p>
<p>यथा यत्र यदाकारं तथा तत्र तदेव हि ।<br>
ब्रह्मसत्तात्मकं सर्वं सुषुप्तस्थमिव स्थितम् ॥ ३९ ॥</p>
<p>अद्रिवद्गिरिकूटवदविकारित्वादित्यर्थः । अतएव शिला नानाशिल्पिनां<br>
विरुद्धमानसकल्पनाभेद इव ब्रह्मापि नानाजीवविरुद्धकल्पनाभेदेऽपि<br>
तत्तद्रूपमेवावतिष्ठत इत्याह-यथेति । यदाकारं कल्प्यत इति शेषः ॥ ३९ ॥</p>
<p>भूरिभावविकाराढ्यो योऽयं जगदुरुभ्रमः ।<br>
सुषुप्तमेव तद्विद्धि शिलान्तः पङ्कजादिवत् ॥ ४० ॥</p>
<p>सुषुप्तस्थं यथा प्रतिजीवं विचित्रस्वाप्नार्थकल्पनाभेदमविरोधेन सहते<br>
तद्वदित्यर्थः । सुषुप्तमनुन्मिषितवासनमात्रमेव ॥ ४० ॥</p>
<p>नित्यं सुषुप्तपदमेव जगद्विलासः सम्यक्प्रशान्तसमचिद्धनखात्मकत्वात् ।<br>
पद्माः शिलान्तरिव सर्गदशास्त्वसारा दृष्टा न देहमुपयान्ति कदाचिदेव ॥ ४१<br>
॥</p>
<p>आख्यायिकातात्पर्यं सङ्क्षिप्योपसंहरति-नित्यमिति । चिद्धनं यद्ब्रह्म खं<br>
तदात्मकत्वात् । असारास्तुच्छाः शिलान्तः पद्मा इव सर्गादिदशा आत्मनि दृष्टा अपि<br>
कदाचिदपि देहं स्वरूपस्थितिं नोपयान्त्येवेत्यर्थः ॥ ४१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
शिलाकोशोपदेशो नाम षट्चत्वारिंशः सर्गः ॥ ४६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिलाकोशोपदेशो नाम षट्चत्वारिंशः सर्गः ॥ ४६ ॥</p>
<h1 id="०४७">०४७</h1>
<p>सप्तचत्वारिंशः सर्गः ४७</p>
<p>श्रीवसिष्ठ उवाच ।</p>
<p>चित्तत्त्वस्य फलस्येव चितः स्वापापरक्रमात् ।<br>
स्वसत्तासन्निवेशेन यः स सर्ग इति स्थितः ॥ १ ॥</p>
<p>इह बिल्वशिलाख्यानतात्पर्यमुपवर्ण्यते ।<br>
मयूराण्डरसे बर्हवर्णसंस्थानभेदवत् ॥</p>
<p>बिल्वदृष्टान्तवशादचिद्रूपमेव तदन्तर्बीजमज्जादीनामिव स्वगतभेदेन तत्र<br>
तत्समसत्ताकसर्गोद्भवश्चात्रोक्त इति तात्पर्यभ्रमो मा भूदिति तत्तात्पर्यं<br>
वर्णयति-चित्तत्त्वस्येति । चिद्रूपं तत्त्वं यावत्स्वस्वरूपप्रतिसन्धानशून्यं<br>
तावदेव सर्गगर्भमिति द्योतनायाचेतनफलदृष्टान्तः । सर्गश्च चितः<br>
प्रसिद्धस्वापादपरः स्वापः स्वप्न एव<br>
युगवत्सरादिक्रमात्स्वसत्ताकल्पितसन्निवेशेन प्रवृत्तो न चित्समसत्ताकः<br>
स्वगतभेद इत्यर्थः ॥ १ ॥</p>
<p>देशकालक्रियादीनामपि तन्मयरूपतः ।<br>
इदमन्यदिदं चान्यदिति नात्रोपपद्यते ॥ २ ॥</p>
<p>तर्हि किं चित्तत्त्वादन्य एव सर्गः एतदपि दुर्वचमित्याह-देशेति ॥ २ ॥</p>
<p>समस्तशब्दशब्दार्थवासनाकलनाविदः ।<br>
एकात्मत्वादसच्चेदमिति सङ्कथ्यते कथम् ॥ ३ ॥</p>
<p>तर्हि किमसदेवेदं सर्गादि तदपि दुर्वचमित्याह-समस्तेति । समस्तानां<br>
शब्दानां तदर्थानां तद्वासनानां तत्प्रयुक्तसङ्कल्पविकल्पादिकलनानां च<br>
वेदितुरवस्थात्रयेऽप्येकात्मत्वात्सत्यत्वे अत्यन्तासतस्तेन वेदनादर्शनादित्यर्थः ॥ ३ ॥</p>
<p>फलस्यान्तःसन्निवेशो नामानुक्रमतो यथा ।<br>
चितः स्वसत्ताघनताऽनाना नाना स्थिता तथा ॥ ४ ॥</p>
<p>तस्माच्चिदधीनप्रातिभासिकानुक्रमवैचित्र्याशयेनैव फलत्वेनोत्प्रेक्षणमित्याह##-</p>
<p>अनानैवापि नानैव क्षुब्धेवाक्षुभितैव च ।<br>
यथा फलान्तः स्वासत्ता चिदन्तः सिद्धयस्तथा ॥ ५ ॥</p>
<p>तत्राऽनानात्वाद्यम्श एव प्राथम्याद्वास्तव इत्याह-अनानैवेति । क्षुब्धा<br>
विकृतेव । सिद्धयः सन्निवेशनिष्पत्तयः ॥ ५ ॥</p>
<p>जगन्नगरमादर्शे चितः स्वं प्रतिबिम्बितम् ।<br>
कचतीवाऽकचदपि शिलान्तःसन्निवेशवत् ॥ ६ ॥</p>
<p>शिलाख्यानस्य तात्पर्यं दर्शयति-जगदिति । शिलान्तःसन्निवेशवज्जगदिति<br>
यदुक्तं तस्याप्यादर्शे प्रतिबिम्बितं नगरमिव चितः स्व स्वं रूपमेव अकचदपि<br>
कचतीत्यर्थे तात्पर्यमित्यर्थः ॥ ६ ॥</p>
<p>परमे चिन्मणौ सन्ति जगत्कोटिशतान्यपि ।<br>
चिन्तामणावनन्तानि फलानीवार्पितान्यलम् ॥ ७ ॥</p>
<p>मायिकानन्तशक्तिमत्त्वाद्वा चिन्तामणौ चिन्तकमनोरथफलानीव चिति सर्वं जगदस्तीति<br>
तत्तात्पर्यं वर्णनीयमित्याह-परमे इति । अर्पितानीति श्रुतिषु<br>
अरनाभिनिदर्शनोपन्यासादिति भावः ॥ ७ ॥</p>
<p>चित्समुद्गक एवेदं तदङ्गोत्कीर्णमाततम् ।<br>
जगन्मौक्तिकमाभाति तदंशमयमन्यवत् ॥ ८ ॥</p>
<p>कल्पितविकारांशांशिभावेन मुक्ताशुक्तिसम्पुटके मुक्तानामिव वा चिति जगत्स्थितौ<br>
तात्पर्यमित्याह-चित्समुद्गक इति । तदङ्गे तद्गर्भे उत्कीर्णमिव तदङ्गोत्कीर्णम् ।<br>
तदेवाह-तदंशमयमिति ॥ ८ ॥</p>
<p>अहोरात्रं विकरयन्वेदनावेदनान्यलम् ।<br>
चिदादित्यः स्थितो भास्वाञ्जगद्द्रव्याणि दर्शयन् ॥ ९ ॥</p>
<p>आदित्यः स्वस्वरूपाविर्भावतिरोभावात्मकमहोरात्रविभागमिव चिन्मणिशिलापि<br>
स्ववेदनावेदनात्मकजगद्द्रव्यप्रकाशनाप्रकाशने स्वात्मनि करोतीत्यर्थे वा<br>
तत्तात्पर्यमित्याह-अहोरात्रमिति । विकरयन्विकलयन् । विकुर्वन्निति यावत् ॥ ९ ॥</p>
<p>समुद्रकोटरावर्तपयःस्पन्दविलासवत् ।<br>
अनानैव च नाना चिच्छिलान्तःसन्निवेशवत् ॥ १० ॥</p>
<p>समुद्रस्य कोटरे गर्भे आवर्ततरङ्गादिस्पन्दभेदानां<br>
समुद्रमात्रत्ववज्जगद्भेदानां चिन्मात्ररूपत्वे वा तत्तात्पर्यमित्याह-समुद्रेति<br>
॥ १० ॥</p>
<p>यदस्ति तच्चिति शिलाशरीरे शालभञ्जिका ।<br>
यन्नास्ति तच्चिति शिलाशरीरे शालभञ्जिका ॥ ११ ॥</p>
<p>वर्तमानसर्गस्यातीतानागतसर्गस्य च तुल्यतया चिन्मात्रस्वरूपताप्रदर्शन वा<br>
तत्तात्पर्यमित्याह-यदस्तीति । शालभञ्जिका उत्कीर्णा नुत्कीर्णा वा प्रतिमा ॥ ११ ॥</p>
<p>भावाभावेषु यत्सत्यं चिन्मज्जाकल्पमेव तत् ।<br>
मज्जसारा पदार्थश्रीस्तन्मयं स्यात्तदेव हि ॥ १२ ॥</p>
<p>बिल्वाख्यानस्यापि जगतश्चित्सारत्वे तात्पर्यमित्याशयेनाह-भावेति । यत्सत्यं<br>
तत्त्र्वं तत् चिद्रूपमज्जाकल्पमेव । पदार्थश्रीर्बिल्वादिफलपदार्थश्रीर्मज्जैव सारो<br>
यस्यास्तथाविधा प्रसिद्धेत्यर्थः ॥ १२ ॥</p>
<p>पद्मनानादिशब्दार्थस्त्यक्त्वा यद्वच्छिलोदरम् ।<br>
नाना तद्वदिदं नाना तदेतन्मयमद्वयम् ॥ १३ ॥</p>
<p>शिलोदरात्पृथक्करणे पद्मनानादिशब्दार्थासत्त्ववच्चितः पृथक्करणे<br>
जगदसत्त्वे वा तत्तात्पर्यमित्याह-पद्मेति ॥ १३ ॥</p>
<p>नानाप्येकतयाऽनाना पद्मबिम्बं शिलोदरम् ।<br>
यथा तदविभागात्म तथेदं चिद्घनान्तरम् ॥ १४ ॥</p>
<p>तदेतन्मयमद्वयमित्यंशं स्फुटयति-नानेति । यदि चितो न पृथक् क्रियते तर्हि<br>
नानापि जगच्चिदात्मैकतया अनानैव भवति यथा तादृशं शिलोदरमित्यर्थः ॥ १४ ॥</p>
<p>यथाऽमलपयःकोशः स्थलधियां तु भानुभाः ।<br>
सन्नेवासन्निवैवं चिन्नैव त्वं सदसद्वपुः ॥ १५ ॥</p>
<p>यथा मरुमरीच्यादिर्मृगदृशा अमलः पयःकोशो जलराशिः । स्थलधियां<br>
स्थलमेवेदमिति बुद्धिमताम् । विदुषां दृष्ट्या तु भानुभाः सूर्यातप एव । तत्र<br>
सन्नेव आतपादिरसञ्जलदिरिवेति सदसद्वपुर्यथा भाति एवं चित्स्वभावस्त्वमपि भासि ।<br>
वस्तुतस्तु त्वं नैव सदसद्वपुरित्यर्थः ॥ १५ ॥</p>
<p>यथा सम्यक् पयोराशिः कोटरे कलनोन्मुखम् ।<br>
द्रवत्वात्स्पन्दतेऽस्पन्दं तथेदं चिद्घनान्तरम् ॥ १६ ॥</p>
<p>यथा पयोराशिः कोटरमध्ये द्रवत्वात्स्पन्दते तथा अस्पन्दमपि चिद्घनस्य आन्तरं<br>
स्पन्दत इवेत्यर्थः ॥ १६ ॥</p>
<p>चिच्छिलाशङ्खपद्मौघस्तन्मयत्वेऽप्यतन्मयः ।<br>
जगद्विद्धि सपद्मादिपदार्थं चिच्छिलान्तरम् ॥ १७ ॥</p>
<p>तर्हि तत्र पद्मादेः शिलामयत्वमिव जागतशङ्खपद्मादेश्चिन्मयता कुतो न<br>
विभाव्यते तत्राह-चिच्छिलेति । अतन्मयस्तदबोधादिति शेषः । अतएव त्वं तथा<br>
बुद्ध्यस्वेत्याह-जगदिति ॥ १७ ॥</p>
<p>महाशिलाघनोऽप्येष चिद्घनस्थं शिलोदरम् ।<br>
अरन्ध्रो निर्द्वयोऽच्छोऽजः संशान्तः सन्निवेशवत् ॥ १८ ॥</p>
<p>दृष्टान्तीकृतशिलाघनोऽपि परमार्थदृष्ट्या चिच्छिलोदरमेव<br>
सम्पन्नमित्याह-महाशिलेति । अतएव तत्र शिल्पियत्नसहस्रेणापि<br>
रन्ध्रादिसम्भावनापि नास्तीत्याशयेन विशिनष्टि-अरन्ध्र इति ।<br>
सन्निवेशवन्मिथ्यासनिवेशेन भासत इत्यर्थः ॥ १८ ॥</p>
<p>तपतीदं जगद्ब्रह्म शरत्काल इवामलम् ।<br>
स्फुरतीदं जगद्ब्रह्म सौम्यः सोम इव द्रुतः ॥ १९ ॥</p>
<p>यथा शरत्कालस्तपति अमृतद्रुतः सोमः स्फुरतीति कालात्मकयोरेव<br>
सूर्यसोमयोरवान्तरभेदकल्पनया क्रियाकारकभावेन व्यपदेशस्तथा ब्रह्म<br>
जगत्प्रकाशयति जगदात्मना स्फुरतीति च व्यपदेश इत्याह-तपतीति । सौम्यो<br>
नयनानन्दः ॥ १९ ॥</p>
<p>ब्रह्मणीदं सुषुप्ताभं नास्त्यनाशं शिलाब्जवत् ।<br>
ब्रह्मत्वं ब्रह्मणि यथा तथैवेदं जगत्स्थितम् ॥ २० ॥</p>
<p>एवं च ब्रह्मात्मना जगन्नित्यनष्टं स्थितमिति वा उत्प्रेक्षितुं<br>
शक्यमित्याशयेनाह-ब्रह्मणीति । वासनामात्ररूपत्वात्सुषुप्ताभम् । यथा<br>
शिलाब्जमब्जात्मना नित्यमसच्छिलात्मना नित्यं सत्तद्वदित्यर्थः ॥ २० ॥</p>
<p>नानयोर्विद्यते भेदस्तरुपादपयोरिव ।<br>
यानीमानि जगन्तीह नान्यत्तानि चिदाकृतेः ॥ २१ ॥</p>
<p>चिदात्मना सत्त्वे जगद्ब्रह्मशब्दार्थयोर्भेदो नास्तीत्याह-नानयोरिति ॥ २१ ॥</p>
<p>भावाभावादि नास्त्येषां तस्या इव कदाचन ।<br>
ब्रह्मैव जगदाभासं मरुतापो यथा जलम् ॥ २२ ॥</p>
<p>एषां जगताम् । तस्याश्चिदाकृतेरिव ॥ २२ ॥</p>
<p>ब्रह्मैवालोकनाच्छुद्धं भवत्यम्बु यथातपः ।<br>
मेर्वादेस्तृणगुल्मादेश्चित्तादेर्जगतोऽपि च ॥ २३ ॥</p>
<p>मेर्वादिस्थूलतमोपि पदार्थस्तत्त्वदृशा आलोकनाच्छुद्धमस्थौल्यादिधर्मकं<br>
ब्रह्मैव भवति । यथा करकाद्यम्बु केवलं पयो भवति तद्वत् । अतो<br>
बहिस्तृणगुल्मादेर्ब्रह्माण्डान्तस्य अन्तश्चित्तादेर्हिरण्यगर्भान्तस्यापि च जगतः<br>
परमं यदम्ब्विवोत्तरोत्तरं सूक्ष्मतमं भूतसूक्ष्माव्याकृताक्षरान्तं<br>
तद्विभागेनान्ते यद्रूपं परिशिष्यते तदेव परं विदुर्ब्रह्मविद इति परेणान्वयः ॥<br>
२३ ॥</p>
<p>परमाम्बुविभागेन यद्रूपं तत्परं विदुः ।<br>
तत्समूहस्तदेवोच्चैश्चित्तं मेरुतृणादिकम् ॥ २४ ॥</p>
<p>स्थूलस्य विमर्शे सूक्ष्ममात्रत्वे युक्तिमाह-तत्समूह इति । पञ्चीकृतं<br>
ह्यपञ्चीकृतसमूहः । अपञ्चीकृतभूतानि तु चित्तमेवेत्येवं क्रमेण<br>
बोध्यमित्यर्थः ॥ २४ ॥</p>
<p>यत्सौक्ष्म्येऽपि हि सारात्म स्थौल्ये सारतरं हि तत् ।<br>
यथा रसात्मिका शक्तिः परमाणुतयाऽनघ ॥ २५ ॥</p>
<p>सौक्ष्म्ये सत्सारत्वादेव तत्ल्स्थौयेऽपि सत्यतरत्वलक्षणसारतरताप्रपञ्चे<br>
पामरैरनुभूयत इत्याह-यत्सौक्ष्म्येऽपीति । अतएवाप्परमाणुगतरसशक्तेः<br>
स्थूलजले इन्द्रियगोचरतेव घटादौ ब्रह्मसत्तायास्तद्गोचरतेत्याह-यथेति । पायसी<br>
स्थूलजलनिष्ठा सती योग्येति शेषः ॥ २५ ॥</p>
<p>स्थिता जगत्पदार्थेषु पायसी ब्रह्मता तथा ।<br>
रसशक्तिर्यथा नानातृणगुल्मलताम्भसाम् ॥ २६ ॥</p>
<p>स्थूलवैचित्र्येण सत्तावान्तरसामान्यात्मना सत्तावैचित्र्येत्येतादृशा दृष्टान्ताः<br>
कल्प्या इत्याशयेनाह-रसशक्तिरित्यादिना ॥ २६ ॥</p>
<p>तथा नानातयोदेति सैवासैवेव ब्रह्मता ।<br>
यैषा रूपविलासानामालोकपरमाणुता ॥ २७ ॥</p>
<p>रूपविलासानां नीलपीतादिरूपवैचित्र्याणामालोकपरमाणुता सूक्ष्मतमरूपं<br>
सामान्यं यथा तथेत्यनुषज्यते ॥ २७ ॥</p>
<p>गुणगुण्यर्थसत्तात्मरूपिण्यासां परात्मता ।<br>
चिति चित्तेऽस्ति मेर्वादि तदभिव्यञ्जनात्मनि ॥ २८ ॥</p>
<p>पिच्छपक्षौघकाठिन्यं मयूराण्डरसे यथा।<br>
चिति तत्त्वेऽस्ति नानाता तदभिव्यञ्जनात्मनि ॥ २९ ॥</p>
<p>परात्मता ब्रह्मसत्तापि आसां घटादिव्यक्तीनां गुणिगुणरूपावान्तरवैजात्यार्थं<br>
सत्तात्मरूपिणी भवतीति शेषः । आविर्भावदशायां कार्यात्मना<br>
कारणमेवास्तीतिवत्तिरोभावदशायामपि कारणात्मना कार्यमप्यस्त्येवेत्येतदपि<br>
दृष्टान्तेनोपपादयति-चितीति । सर्वथा तिरोभावे मायाशबलचिति अर्धतिरोभावे<br>
चित्ते मेर्वादिस्थूलकार्यजातमस्ति । यथा पिच्छानि पक्षौघाः काठिन्यं च<br>
मयूरोपादानभूते तदण्डरसे सन्ति तद्वदित्यर्थः ॥ २८ ॥ २९ ॥</p>
<p>विचित्रपिच्छिकापुञ्जो मयूराण्डरसे यथा ।<br>
यथा नानात्मिके ह्येव बर्ह्यण्डरसबर्हिते ॥ ३० ॥</p>
<p>विवेकदृष्ट्या भेददृष्ट्या ॥ ३० ॥</p>
<p>विवेकदृष्ट्या दृष्टे ते तथा ब्रह्म जगत्स्थितम् ।<br>
सनानातोऽप्यनानातो यथाऽण्डरसबर्हिणः ॥ ३१ ॥</p>
<p>तथा च तत्र कल्पितभेदो यथा न वास्तवाभेदविरोधी तद्वदत्रापीत्याह-सनानात<br>
इति । अण्डे रसरूपो बर्हिणो मयूरः ॥ ३१ ॥</p>
<p>अद्वैतद्वैतसत्तात्मा तथा ब्रह्मजगद्भ्रमः ।<br>
यथा सदसतोः सत्ता समतायामवस्थितिः ॥ ३२ ॥</p>
<p>तर्हि किं द्वैताद्वैतात्मकमेव ब्रह्म अस्तु यथा ब्रह्म वास्तवं जगदिति च<br>
भ्रमस्तथा द्वैताद्वैतात्मकम् । नैतावता वैषम्यप्रसक्तिः । यथा सदसतोः<br>
सत्तासमतायामवस्थितिस्तथा तन्निरूपणादित्यर्थः ॥ ३२ ॥</p>
<p>यतः सदसतो रूपं भावस्थं बिद्धि तं परम् ।<br>
नानाऽनानात्मकमिदं त्वनुभूतं नसम्भवम् ॥ ३३ ॥</p>
<p>ननु वैषम्यपरिहाराय सत्तासमतायामेवावस्थानमिति कुतः ।<br>
अभावमात्रतापत्तिलक्षणशून्यत्वेऽपि वैषम्यपरिहारादित्याशङ्क्याह-यत इति ।<br>
रूपं तत्त्वं भावस्थं सद्वस्तु पर्यवसन्नं न शून्यनिष्ठम् । अभावस्यापि<br>
सदधीननिरूपणत्वात् । तं भावं च परं ब्रह्मैव विद्धि । तस्य<br>
चाद्वयत्वान्नानाऽनानात्मकं भिन्नाभिन्नस्वभावमिदं जगद्रूपं न सम्भवो<br>
यस्य तन्नसम्भवमनुपपन्नम् । नञर्थस्य नशब्दस्य बहुव्रीहिः ॥ ३३ ॥</p>
<p>चिज्जगद्वलनं पश्य बर्ह्यण्डे रसबर्हिणम् ।<br>
यथा जगति चित्तत्त्वं चित्तत्त्वे यज्जगत्तथा ।<br>
नानाऽनानात्मकैकं च मयूराण्डरसो यथा ॥ ३४ ॥</p>
<p>एवमनुपपन्नस्यापि बर्ह्यण्डरसदृष्टान्तेनैवैकरस्यं नेयमित्याशयेनाह##-<br>
चित्तत्त्वे जगदन्तर्लीनं तथा रसे बर्हीति पश्येत्यर्थः ॥ ३४ ॥</p>
<p>नानापदार्थभ्रमपिच्छपूर्णा जगन्मयूराण्डरसश्चिदाद्या ।<br>
मयूररूपं त्वमयूरमन्तः सत्तापदं विद्धि कुतोऽस्ति भेदः ॥ ३५ ॥</p>
<p>उपमोक्तमर्थं रूपकेणैकीकृत्य दर्शयन्भेदं निरस्यति-नानेति ।<br>
नानाविधपदार्थभ्रमलक्षणैः पिच्छैः पूर्णा आद्या ब्रह्मचिदेव<br>
जगल्लक्षणमयूराण्डस्य रसः । तत्र भासमानं जगन्मयूररूपं तु<br>
अमयूररूपं सत्तालक्षणं पदं परमार्थवस्तु विद्धि । तत्र च भेदः<br>
कुतोऽस्तीत्यर्थः ॥ ३५ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षो० निर्वाणप्रकरणे<br>
पूर्वार्धे चिद्घनोपदेशो नाम सप्तचत्वारिंशः सर्गः ॥ ४७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पू० चिद्घनोपदेशो<br>
नाम सप्तचत्वारिंशः सर्गः ॥ ४७ ॥</p>
<h1 id="०४८">०४८</h1>
<p>अष्टचत्वारिंशः सर्गः ४८</p>
<p>श्रीवसिष्ठ उवाच ।</p>
<p>यत्रानुदितरूपात्म सर्वमस्तीदमाततम् ।<br>
मयूर इव बीजेऽन्तस्तदहन्तादिगादि च ॥ १ ॥</p>
<p>यत्सत्तास्फूर्तिसौख्यानि प्रतिबिम्बन्ति कल्पिते ।<br>
तत्सच्चिदानन्दवनं ब्रह्म निष्कृष्य वर्ण्यते ॥</p>
<p>मयूररसदृष्टान्तात्तिरोभूतजगद्वैचित्र्यगर्भ चिदचित्संवलितं<br>
बीजशक्तिमदव्याकृतमेव तत्त्वं न ततः परं शुद्धमस्तीति व्यामोहो मा भूदिति<br>
तदधिष्ठानं निर्विशेषभूमानन्दरूपं निष्कृष्य परिचाययितुं श्रीवसिष्ठ<br>
उवाच-यत्रेति । बीजे अण्डे अन्तर्मयूर इव वर्णितमन्तरहन्तादि बहिर्दिगादि वियदादि<br>
च सर्वं जगद्यत्र शुद्धे कालत्रयेऽप्यनुदितरूपात्म अनुत्पन्नस्वरूपमेवास्ति<br>
तदेवोक्तदृष्टान्ततात्पर्यविषयो न शबलमित्यर्थः ॥ १ ॥</p>
<p>यत्र नाभ्युदितं किञ्चित्तत्र सर्वं च विद्यते ।<br>
तदत्राप्यङ्गिराः स्वर्गसुखसारेण बिम्बति ॥ २ ॥</p>
<p>यत्र परमार्थतः किञ्चिन्नाभ्युदितं तत्रैव सर्व जगदविद्यया विद्यते<br>
तदेवात्रास्मिन्देहेऽपि अङ्गिराः अङ्गानां रसभूतः प्राणः सन्<br>
स्वर्गादिवैषयिकसुखसारेण चित्तवृत्तिभेदेन विचित्रभोगाकारतया<br>
स्फटिकमुकुरादौ चन्द्र इव् बिम्बति । तथा च<br>
विषयसुखानुभवबलात्तद्बिम्बभूतनिरतिशयानन्दसद्भावोऽनुमेय इत्यर्थः ॥ २ ॥</p>
<p>तथा च मुनयो देवा गणाः सिद्धा महर्षयः ।<br>
आस्वादयन्तः स्वं रूपं सदा तुर्यपदे स्थिताः ॥ ३ ॥</p>
<p>सर्वसाधारण्येन तत्सद्भावे अनुमानप्रमाणमुक्त्वा<br>
विदुषामनुभवप्रमाणमप्याह-तथा चेति । स्वं रूपं<br>
स्वात्मभूतभूमानन्दम् ॥ ३ ॥</p>
<p>एते ये स्तब्धनयनदृष्टयो निर्निमेषिणः ।<br>
ते दृश्यदर्शनासङ्गस्पन्दत्यागे व्यवस्थिताः ॥ ४ ॥</p>
<p>सर्वैरपि कुतो नानुभूयत इति<br>
चेद्दृश्यदर्शनासङ्गात्प्राणस्पन्दकृतविक्षेपाच्चेति गृहाण । अतएव<br>
तदुभयपरिहाराय नासाग्रनिरुद्धदृष्टयः प्राणनिरोधपराश्च योगिनो<br>
दृश्यन्त इत्याह-एते इति । स्तब्धे नयने गोलके दृष्टी तद्गतेन्द्रियं च येषाम् ॥ ४ ॥</p>
<p>नास्थिता भावना येषां स्थितानामपि कर्मसु ।<br>
संवित्संवेद्यसम्बन्धस्पन्दत्यागे च ये स्थिताः ॥ ५ ॥</p>
<p>इदं त्वनारूढषष्ठादिभूमिकानाम् । आरूढषष्ठसप्तमभूमिकास्तु<br>
व्यवहरन्तोऽपि समाहितैः पूर्वभूमिकागतैस्तुल्यमात्मसुखं<br>
सदैवास्वादयन्तीत्याह-नास्थिता इति । कर्मसु व्यवहारेषु स्थितानामपि येषां<br>
षष्ठादिभूमिकागतानां बाह्यार्थसत्यताभावना न आस्थिता ईषदपि स्थिता । ये च<br>
पूर्वभूमिकागताः संवित्संवेद्यसम्बन्धत्यागलक्षणसमाधौ स्थिताः येषां<br>
प्राणो मनश्च न स्पन्दते ते च चित्तचेत्यसमासङ्गयोस्त्यागो यस्मिंस्तथाविधे<br>
भूमानन्दपदे तुल्यतया स्थिता इति सार्धद्वयस्यार्थः ॥ ५</p>
<p>प्राणो न स्पन्दते येषां चित्रस्थवपुषामिव ।<br>
मनो न स्पन्दते येषां चित्रस्थवपुषामिव ॥ ६ ॥</p>
<p>चित्तचेत्यसमासङ्गत्यागे ते स्वपदे स्थिताः ।<br>
स्पन्दात्संसाधयन्त्यर्थं तेनांशेनेश्वरो यथा ॥ ७ ॥</p>
<p>षष्ठादिभूमिकागता अन्तर्ब्रह्माकाराखण्न्डवृत्तिधारास्पन्दात्तेनांशेन<br>
निरतिशयानन्दास्वादनलक्षणं परमपुरुषार्थं यथा संसाधयन्ति तथैव<br>
बहिश्चित्तचेत्यादिस्पन्दाद्व्यवहारसंस्थितिमपि कुर्वन्ति । यथा जगदीश्वरोऽन्तः सदैव<br>
स्वरूपानन्दप्रतिष्ठोऽपि बहिर्मायया जगद्व्यवस्थां पालयति तद्वदित्यर्थः ॥ ७ ॥</p>
<p>तथैव चित्तचेत्यादिस्पन्दात्कुर्वन्ति संस्थितिम् ।<br>
यथा ह्लादयति स्वच्छः [स्वस्थ इति पाठः ।] पल्लवं रश्मिरैन्दवः ॥<br>
८ ॥</p>
<p>तेषां व्यवहारे दृश्येषु बाह्यविषयेषु दर्शनानां बुद्धिवृत्तीनां सङ्गमे<br>
त्रिपुट्यामप्यभिव्यक्तो निरतिशयानन्दात्मान्तर्ह्लादयत्येवेति सर्वोऽपि व्यवहारः<br>
सुखरूप एव । यथा ऐन्दवो रश्मिस्तरुपल्लवमन्तः प्रविश्य ह्लादयति तद्वदित्यर्थः<br>
॥ ८ ॥</p>
<p>तथात्मा ह्लादयत्यन्तर्दृश्यदर्शनसङ्गमे ।<br>
बिम्बाद्दूरं प्रयातस्य भित्तावपतितस्य च ॥ ९ ॥</p>
<p>अन्तःस्वरूपसुखं तु तेषां सुतरां निर्विक्षेपमित्यत्रापि दृष्टान्तमाह##-<br>
यद्रूपं तदेव परमात्मनो निर्विक्षेपाह्लादरूपं तैरनुभूयत इत्यर्थः ॥ ९ ॥</p>
<p>यदिन्दोस्तेजसो रूपं तद्रूपं शुद्धसंविदः ।<br>
न दृश्यं नोपदेशार्हं नात्यासन्नं न दूरगम् ॥ १० ॥</p>
<p>केवलानुभवप्राप्यं चिद्रूपं शुद्धमात्मनः ।<br>
न देहो नेन्द्रियप्राणौ न चित्तं न च वासना ॥ ११ ॥</p>
<p>तदेव देहादिसर्वोपाधिनिर्मुक्तमात्मनस्तत्त्वमित्याह-न देह इत्यादिना ॥ ११ ॥</p>
<p>न जीवो नापि च स्पन्दो न संवित्तिर्न वै जगत् ।<br>
न सन्नासन्न मध्यं च शून्याशून्यं न चैव हि ॥ १२ ॥</p>
<p>न देशकालवस्त्वादि तदेवास्ति न चेतरत् ।<br>
एतैः सर्वैर्विनिर्मुक्तं हृदि कोशशतेन च ॥ १३ ॥</p>
<p>देशकालवस्तु निरूप्य त्रिविधपरिच्छेदादिना ब्रह्मैवास्ति । एतैर्देहादिभिः । शतशब्द<br>
आनन्त्यपरः । भूतभाविदेहकोशानां हृदि वासनात्मना स्थितनामानन्त्यात् ॥ १३ ॥</p>
<p>यत्रैतत्स्पन्दते दृश्यं तत्तदात्मपदं भवेत् ।<br>
यच्च नाद्यं न कल्पान्तं न वस्त्वाद्यनिलादिभिः ॥ १४ ॥</p>
<p>एवं कोशशतेन हृदि चित्ते यत्र यस्मिन्सति एतद्दृश्यमाविर्भावतिरोभावादिना<br>
स्पन्दते तत्सन्मात्रमेवात्मपदं भवेत् सम्भावितमित्यर्थः । एवं<br>
कार्यकारणविलक्षणं तत्सम्भावनीयमित्याह-यच्चेति । यद्ब्रह्म आद्यं<br>
महाकल्पादिकाले भवमव्याकृताख्यं कारणम् । तथ कल्पान्तं<br>
प्राकृतादिप्रलयरूपं च न । सर्गकालेऽपि इह एतस्मिन् लोके अमुत्र परलोके वा<br>
अनिलादिभिः शोषणदहनक्लेदनभेदनादिविकारैः क्वचित्सद्रूपादन्यच्चा न भवतीति<br>
सविकारवस्तु आदिपदात्तद्विकाराश्च यन्न भवतीत्यर्थः ॥ १४ ॥</p>
<p>इह चामुत्र सद्रूपादन्यथा भवति क्वचित् ।<br>
जायन्ते च म्रियन्ते च देहकुम्भाः सहस्रशः ॥ १५ ॥</p>
<p>ननु देहादिविकारैस्तदनुगतसद्रूपस्यापि विकारः किं न स्यात्तत्राह-जायन्ते चेति ॥<br>
१५ ॥</p>
<p>सबाह्याभ्यन्तरस्यास्य नात्माकाशस्य खण्डना ।<br>
तच्च देहादि सकलमात्मैवात्मविदां वर ॥ १६ ॥</p>
<p>तर्हि किं देहादि पृथगस्ति नेत्याह-तच्चेति ॥ १६ ॥</p>
<p>केवलं बोधवैरूप्यादीषत्पृथगिव स्थितम् ।<br>
विष्वगात्ममयं विश्वं ज्ञातं बुद्ध्या सुसिद्धया ॥ १७ ॥</p>
<p>विष्वक् सर्वतः सुसिद्धया श्रवणाद्युपायपरिष्कृतया ॥ १७ ॥</p>
<p>प्रज्वलन्नपि कार्येषु निर्वाणो निर्ममो भव ।<br>
यदिदं दृश्यते किञ्चिज्जगत्स्थावरजङ्गमम् ॥ १८ ॥</p>
<p>अतएव व्यवहरन्नपि निर्विकारात्मदर्शनान्नित्यमुक्तात्मस्वरूपस्तिष्ठेत्याह##-</p>
<p>तत्सर्वं ब्रह्म निर्धर्म निर्गुणं निर्मलात्मकम् ।<br>
निर्विकारमनाद्यन्तं नित्यं शान्तं समात्मकम् ॥ १९ ॥</p>
<p>कालक्रियाकरणकर्तृनिदानकार्यजन्मस्थितिप्रलयसंस्मरणादि सर्वम् ।<br>
ब्रह्मेति दृष्टवत एव तवात्मदृष्ट्या भूयोऽपि किं भ्रमणमङ्ग<br>
समङ्ग एव ॥ २० ॥</p>
<p>हे अङ्ग कालादि सर्व जगद्ब्रह्मेत्यात्मदृष्ट्या दृष्टवतस्तव किं भूयोपि<br>
ब्रमणं सम्भवति नैवं सम्भवतीत्यर्थः । यतस्त्वं वस्तुतः सममविषमं<br>
स्वरूपं गच्छति [गच्छसीति पाठः ।] सदैव प्राप्तवानसीति समङ्ग एव ।<br>
ब्रह्मैव सन् ब्रह्माप्येति इति श्रुतेरिति भावः ॥ २० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे पूर्वा०<br>
ब्रह्मैकात्मप्रतिपादनं नामाष्टचत्वारिंशः सर्गः ॥ ४८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
ब्रह्मैकात्मप्रतिपादनं नामाष्टाचत्वारिंशः सर्गः ॥ ४८ ॥</p>
<h1 id="०४९">०४९</h1>
<p>एकोनपञ्चाशः सर्गः ४९</p>
<p>श्रीराम उवाच ।</p>
<p>यदि नास्ति विकारादि ब्रह्मन्ब्रह्मणि बृंहिते ।<br>
तदिदं कथमाभाति भावाभावमयं जगत् ॥ १ ॥</p>
<p>विकारेभ्यो विवर्तस्य वैलक्षण्यमिहोच्यते ।<br>
अप्रबोधादविद्यास्ति प्रबोधे नास्ति सेति च ॥</p>
<p>विकारारम्भाभ्यां विवर्तस्य लक्षणतो भेदं जिज्ञासमानो रामः पृच्छति##-<br>
त्रिविधपरिच्छेदशून्ये इति यावत् ॥ १ ॥</p>
<p>श्रीवसिष्ठ उवाच ।</p>
<p>अपुनःप्रागवस्थानं यत्स्वरूपविपर्ययः ।<br>
तद्विकारादिकं तात यत्क्षीरादिषु वर्तते ॥ २ ॥</p>
<p>तत्र कारणे कार्योद्भवः पञ्चधा अतिरोहितप्रागवस्थः १ प्रतिबद्धप्रागवस्थः २<br>
प्रच्छन्नप्रागवस्थः ३ अप्रच्छन्नप्रागवस्थः ४ विनष्टप्रागवस्थ ५ श्चेति । आद्यो<br>
मृदादेर्घटादिभावः । द्वितीयो जलस्य हिमकरकाभावः । तृतीयो रज्ज्वाः<br>
सर्पभावः । चतुर्थो जलस्य तरङ्गभावः । पञ्चमो दुग्धस्य दधिभावः ।<br>
तत्रान्त्य एव जन्मादिभावविकारः परिणामश्च इतरे तु विवर्तभेदा एवेत्याशयेन<br>
प्रथमं वसिष्ठो विकारलक्षणमाह-अपुनरिति । यत्क्षीरव्रीह्यादिषु<br>
दधिवैतुष्यादिलक्षणं कार्य पुनः प्राक्तनक्षीरादिभावावस्थानशून्यं<br>
क्षीरादिस्वरूपविपर्ययरूपं विद्यते तदेव<br>
विकारसंस्कारपरिणामादिशब्दवाच्यमित्यर्थः ॥ २ ॥</p>
<p>पयस्तां पुनरभ्येति दधित्वान्न पुनः पयः ।<br>
बुद्धमाद्यन्तमध्येषु ब्रह्म ब्रह्मैव निर्मलम् ॥ ३ ॥</p>
<p>ब्रह्मणि जगल्लक्षणं कार्यं तु न तथा तद्वैधर्म्यादित्याह-अबुद्धमिति ॥ ३ ॥</p>
<p>क्षीरादेरिव तेनास्ति ब्रह्मणो न विकारिता ।<br>
अनाद्यन्तविभागस्य न चैषोऽवयविक्रमः ॥ ४ ॥</p>
<p>अस्तु तर्हि परमाणुभिर्द्व्यणुकादीनामिवावयव्यारम्भक्रमस्तत्राह-अनाद्यन्तेति ।<br>
आद्यन्तलक्षणदैशिकपरिच्छेदवत्सु क्रियासंयोगादिविभागवत्सु<br>
चावयवेष्ववयव्यारम्भक्रमः स्यान्न तद्विलक्षणस्य ब्रह्मणः स इत्यर्थः । एतेन<br>
बहूनां संयुक्तानां समवेतानां वा स्वेषु स्वाश्रयसमवेते वा समवाये<br>
नैककार्यजनकत्वमारम्भकत्वम् । यथा तन्तूनां पटं प्रति । यथा वा<br>
कारणगुणानां कार्यगुणं प्रतीति वैशेषिकाद्यमिमतलक्षणं सूचितम् । तथा च<br>
कणादसूत्रम् द्वव्याणि द्रव्यान्तरमारभन्ते गुणाश्च गुणान्तरम् इति ॥ ४ ॥</p>
<p>समस्याद्यन्तयोर्येयं दृश्यते विकृतिः क्षणात् ।<br>
संविदः सम्भ्रमं विद्धि नाविकारेऽस्ति विक्रिया ॥ ५ ॥</p>
<p>ब्रह्मणि जगतस्तु परिशेषाद्विवर्तत्वमेव सिद्धमिति तल्लक्षणेन दर्शयति##-<br>
तदसंस्पर्शिवैषम्यप्रतिभासो विवर्त इति तल्लक्षणमिति भावः ॥ ५ ॥</p>
<p>न संवेद्यं न संवित्तिस्तत्र ब्रह्मणि विद्यते ।<br>
तद्ब्रह्मशब्दकथितं निःसम्बन्धचिदात्मवत् ॥ ६ ॥</p>
<p>तदसंस्पर्शं दर्शयति-न संवेद्यमिति ॥ ६ ॥</p>
<p>यादृगाद्यन्तयोर्वस्तु तादृगेव तदुच्यते ।<br>
मध्ये यस्य यदन्यत्वं तदबोधाद्विजृम्भितम् ॥ ७ ॥</p>
<p>मध्ये विकारासंस्पर्शः कथं ज्ञायत इति<br>
चेदाद्यन्तयोस्तदसंस्पर्शस्वभावावधारणादेव लिङ्गादित्याह-यादृगिति ॥ ७ ॥</p>
<p>आत्मा त्वाद्यन्तमध्येषु समः स्र्वत्र सर्वदा ।<br>
स्वमप्यन्यत्वमायाति नात्मतत्त्वं कदाचन ॥ ८ ॥</p>
<p>आत्मवस्तु प्रकाशस्वाभाव्येन समता सर्वानुभवसिद्धा । अनात्मभावश्च<br>
तस्यात्यन्तासम्भाव्य इत्याह-आत्मा त्विति ॥ ८ ॥</p>
<p>अरूपत्वात्तथैकत्वान्नित्यत्वादयमीश्वरः ।<br>
वशं भावविकाराणां न कदाचन गच्छति ॥ ९ ॥</p>
<p>श्रीराम उवाच ।</p>
<p>विद्यमाने सदैकस्मिन्ब्रह्मण्येकान्तनिर्मले ।<br>
संविद्भ्रमस्वरूपाया अविद्यायाः क आगमः ॥ १० ॥</p>
<p>चित्प्रकाशैकरसे ब्रह्मणि तद्विरुद्धस्वभावाया अविद्यायाः कथं प्रसक्तिर्येन तत्र<br>
जगद्विवर्तः स्यादिति प्रबुद्धदृशा रामः शङ्कते-विद्यमाने इति ॥ १० ॥</p>
<p>श्रीवसिष्ठ उवाच ।</p>
<p>ब्रह्मतत्त्वमिदं सर्वमासीदस्ति भविष्यति ।<br>
निर्विकारमनाद्यन्तं नाविद्यास्तीति निश्चयः ॥ ११ ॥</p>
<p>न प्रबुद्धदृशा अविद्यासद्भावं ब्रूमः किन्त्वबुद्धव्युत्पादनाय<br>
कल्पनयेत्याशयेनोत्तरमाह-ब्रह्मतत्त्वमिति । सर्वं पूर्णम् ॥ ११ ॥</p>
<p>यस्तु ब्रह्मेति शब्देन वाच्यवाचकयोः क्रमः ।<br>
तत्रापि नान्यताभावमुपदेष्टुं क्रमो ह्यसौ ॥ १२ ॥</p>
<p>न अन्यताया भावं सद्भावं वदामः किन्तूपदेष्टुमसौ क्रमः कल्पित इत्यर्थः ॥<br>
१२ ॥</p>
<p>त्वमहं जगदाशाश्च द्यौर्भूश्चाप्यनलादि वा ।<br>
ब्रह्ममात्रमनाद्यन्तं नाविद्यास्ति मनागपि ॥ १३ ॥</p>
<p>नामैवेदमविद्येति भ्रममात्रमसद्विदुः ।<br>
न विद्यते या सा सत्या कीदृग्राम भवेत्किल ॥ १४ ॥</p>
<p>श्रीराम उवाच ।</p>
<p>उपशमप्रकरणे ह्यस्तने तु त्वयेरितम् ।<br>
अविद्येयं तथेत्थं च विचार्यत इति प्रभो ॥ १५ ॥</p>
<p>यद्यविद्या नास्त्येव तर्ह्युपशमप्रकरणे यथा भ्रान्तिरविद्येयं तथेत्थं च<br>
विचार्यते इति त्वयैवाविद्यासद्भावमङ्गीकृत्योक्तमिति रामः शङ्कते##-</p>
<p>श्रीवसिष्ठ उवाच ।</p>
<p>एतावन्तमबुद्धस्त्वमभूः कालं रघूद्वह ।<br>
कल्पिताभिः किलैताभिर्बोधितोसि स्वयुक्तिभिः ॥ १६ ॥</p>
<p>तत्तु तवाबोधदशायां त्वद्बुद्ध्यनुसारिकल्पनयोक्तमिदानीं तु त्वं प्रबुद्ध इति न<br>
तत्कल्पनावसर इत्यविरोध इत्याह-एतावन्तमिति ॥ १६ ॥</p>
<p>अविद्येयमयं जीव इत्यादिकलनाक्रमः ।<br>
अप्रबुद्धप्रबोधाय कल्पितो वाग्विदां वरैः ॥ १७ ॥</p>
<p>अप्रबुद्धं मनो यावत्तावदेव भ्रमं विना ।<br>
न प्रबोधमुपायाति तदाक्रोशशतैरपि ॥ १८ ॥</p>
<p>भ्रममविद्यादिशास्त्रीयव्यवहारकल्पनाम् । तत् मनः ॥ १८ ॥</p>
<p>युक्त्यैव बोधयित्वैष जीव आत्मनि योज्यते ।<br>
यद्युक्त्यासाद्यते कार्यं न तद्यत्नशतैरपि ॥ १९ ॥</p>
<p>युक्तीनामसम्भावनादिपुरुषदोषनिरासकत्वादिति भावः ॥ १९ ॥</p>
<p>सर्वं ब्रह्मेति यो ब्रूयादप्रबुद्धस्य दुर्मतेः ।<br>
स करोति सुहृद्वृत्त्या स्थाणोर्दुःखनिवेदनम् ॥ २० ॥</p>
<p>सत्सु तु दोषेषु तत्त्वोपदेशो व्यर्थ इत्याशयेनाह-सर्वमिति ॥ २० ॥</p>
<p>युक्त्या प्रबोध्यते मूढः प्राज्ञस्तत्त्वेन बोध्यते ।<br>
मूढः प्राज्ञत्वमायाति न युक्त्या बोधनं विना ॥ २१ ॥</p>
<p>एतावन्तमबुद्धस्त्वं कालं युक्त्या प्रबोधितः ।<br>
इदानीं सम्प्रबुद्धस्त्वं मया येनावबोध्यसे ॥ २२ ॥</p>
<p>येन यादृशोपदेशेनावबोध्यरो तं शृण्विति शेषः ॥ २२ ॥</p>
<p>ब्रह्माहं त्रिजगद्ब्रह्म त्वं [ब्रह्मत्वं ब्रह्मदृश्यभूरित्यपि<br>
पाठः ।] ब्रह्म खलु दृश्यभूः ।<br>
द्वितीया कलना नास्ति यथेच्छसि तथा कुरु ॥ २३ ॥</p>
<p>तमेवाह-ब्रह्मेति । यथेच्छसीति । ऐच्छिकेन व्यवहारेण न<br>
वास्तवब्रह्मत्वहानिरिति भावः ॥ २३ ॥</p>
<p>असंवेद्यमहासंवित्कोटिमात्रं जगत्त्रयम् ।<br>
एकप्रत्ययवानन्तः कुर्वन्नपि न लिप्यसे ॥ २४ ॥</p>
<p>कोटिः सर्वभ्रान्तिबाधावधिस्तन्मात्रम् । एकेति । तत्र को मोहः कः शोक<br>
एकत्वमनुपश्यतः इत्यादिश्रुतेरिति भावः ॥ २४ ॥</p>
<p>भारूपश्चेतनो व्यापी परमात्माहमित्ययम् ।<br>
राघवानुभवान्तस्त्वं तिष्ठन्गच्छञ्छ्वसन्स्वपन् ॥ २५ ॥</p>
<p>हे राघव त्वं तिष्ठन् गच्छन् श्वसन् स्वपंश्च अन्तः अहम्भावरूप<br>
आत्मेत्यनुभव ॥ २५ ॥</p>
<p>निर्ममो निरहङ्कारो बुद्धिमानसि साधु चेत् ।<br>
तद्ब्रह्म [तद्ब्रह्मावेदनं इति पाठः ।] वेदनं शान्तं<br>
सर्वभूतस्थितं भव ॥ २६ ॥</p>
<p>वेदनं चिदेकरसं ब्रह्म भव ॥ २६ ॥</p>
<p>तदनाद्यन्तमाभासं सत्त्वमेव परं पदम् ।<br>
स्थितोऽसि सर्वगैकात्मशुद्धसंविन्मयात्मकः ॥ २७ ॥</p>
<p>सर्वगैकात्मशुद्धसंविन्मयात्मकः स त्वमेव । तच्छ्रुतिप्रसिद्धमनाद्यन्तं<br>
परं पदं सन् स्थितोऽसि ॥ २७ ॥</p>
<p>यद्ब्रह्मात्मापि तुर्यश्च याऽविद्या प्रकृतिश्च या ।<br>
तदभिन्नसदैकात्म यथा कुम्भशतेषु मृत् ॥ २८ ॥</p>
<p>यद्ब्रह्मेति । आत्मेति तुर्य इत्यपि च प्रसिद्धम् । या च अविद्या प्रकृतिश्चकाराज्जगदिति च<br>
प्रसिद्धा तत्सर्वमभिन्नसन्मात्रैकात्मकमित्यर्थः ॥ २८ ॥</p>
<p>नात्मनः प्रकृतिर्भिन्ना घटान्मृन्मयता यथा ।<br>
सन्मृन्मात्रं यथा चान्तरात्मैवं प्रकृतिः स्थिता ॥ २९ ॥</p>
<p>यथा घटस्य मृन्मयता सद्वास्तवं मृन्मात्रं तथा प्रकृतिरित्यर्थः ॥ २९ ॥</p>
<p>आवर्तः सलिलस्येव यः स्पन्दस्त्वयमात्मनः ।<br>
प्रोक्तः प्रकृतिशब्देन तेनैवेह स एव हि ॥ ३० ॥</p>
<p>स्पन्दो विवर्तनम् । तेन सन्मात्रस्वभावेनेह स्वविवर्ते स आत्मैवास्ति<br>
नाणुमात्रमप्यन्यदित्यर्थः ॥ ३० ॥</p>
<p>यथैकः स्पन्दपवनौ नाम्ना भिन्नौ न सत्तया ।<br>
तथैकमात्मप्रकृती नाम्ना भिन्ने न सत्तया ॥ ३१ ॥</p>
<p>सत्तया वस्तुवृत्तेन ॥ ३१ ॥</p>
<p>अबोधादेतयोर्भेदो बोधेनैव विलीयते ।<br>
अबोधात्सन्मयो याति रज्वां सर्पभ्रमो यथा ॥ ३२ ॥</p>
<p>सन्मयः सन्मात्रः । याति । रूपान्तरमिति शेषः ॥ ३२ ॥</p>
<p>चित्क्षेत्रे कलनाबीजं यदेतत्पतति स्फुरन् ।<br>
चित्ताङ्कुरं तदेतस्माद्भाविसंसारखण्डकः ॥ ३३ ॥</p>
<p>तदेव चित्ताङ्कुरं तस्मात्स्फुरन् भाविसंसारवनखण्डकः सम्पद्यत इत्यर्थः ॥<br>
३३ ॥</p>
<p>एतदेवात्मविज्ञानाद्दग्धं सद्वासनाजलैः ।<br>
संसिक्तमपि यत्नेन न भवत्यङ्कुरक्षमम् ॥ ३४ ॥</p>
<p>एतत्कलनाबीजमेव ॥ ३४ ॥</p>
<p>नो चेत्पतति चित्क्षेत्रे कलनाबीजकं ततः ।<br>
चित्ताङ्कुरा न जायन्ते सुखदुःखलवद्रुमाः ॥ ३५ ॥</p>
<p>नो पतति चेत् सुखदुःखफलाः शरीरद्रुमा येभ्यस्तथाविधाश्चित्ताङ्कुरा न जायन्ते<br>
॥ ३५ ॥</p>
<p>द्वित्वं जगत्यसदुपात्तमबोधजातं बोधक्षयं जहिहि बोधमुपागतोऽसि ।<br>
आत्मैकभावविभवेन भवाभयात्मा नास्त्येव दुःखमिति नः परमार्थसारः<br>
॥ ३६ ॥</p>
<p>उपक्रान्तमुपदेशरहस्यमुपसंहरति-द्वित्वमिति । हे राम जगति असत्<br>
भ्रान्त्युपात्तं द्वित्वं जहिहि त्यज । आ च हौ इति चकाराज्जहातेरिः । यतस्त्वं<br>
बोधमुपागतोऽसि आत्मैकभावलक्षणेन निरतिशयानन्दविभवेन अभ्यात्मा भव ।<br>
दुःखं तु कालत्रयेऽपि नास्त्येवेति नः परमार्थसार उपदेश इत्यर्थः ॥ ३६ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पूर्वा० संसृतिविचारयोगो नामैकोनपञ्चाशः सर्गः ॥ ४९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
संसृतिविचारयोगो नामैकोनपञ्चाशः सर्गः ॥ ४९ ॥</p>
<h1 id="०५०">०५०</h1>
<p>पञ्चाशः सर्गः ५०</p>
<p>श्रीराम उवाच ।</p>
<p>ज्ञातं ज्ञातव्यमखिलं दृष्टं द्रष्टव्यमक्षतम् ।<br>
परेण परिपूर्णाः स्मो ब्रह्मज्ञानामृतेन ते ॥ १ ॥</p>
<p>इह कल्पनया जीवे लिङ्गपुर्यष्टकोद्भवः ।<br>
वर्णितोऽक्षैस्तथा तस्य बाह्यार्थग्रहणक्रमः ॥</p>
<p>भिद्यते हृदयग्रन्थिश्छिद्यन्ते सर्वसंशयाः इति श्रुतेस्तत्त्वसाक्षात्कारेण स्वयं<br>
छिन्नसर्वसंशयोऽपि रामः परेषामुपकाराय तत्संशयपदं प्रष्टुकामः<br>
प्रथमं स्वानुभवमभिलप्य दर्शयति-ज्ञातमित्यादिना । वयं ते<br>
त्वत्सम्बन्धिना ब्रह्मज्ञानामृतेन परिपूर्णाः स्मः ॥ १ ॥</p>
<p>पूर्णात्पूर्णमिदं पूर्णं पूर्णात्पूर्णं प्रसूयते ।<br>
पूर्णेनापूरितं पूर्णं स्थिता पूर्णे च पूर्णता ॥ २ ॥</p>
<p>स्वानुभवेन पूर्णमदः पूर्णमिदं पूर्णात्पूर्णमुदच्यते । पूर्णस्य<br>
पूर्णमादाय पूर्णमेवावशिष्यते इति श्रुतिं संवादयति-पूर्णादिति ।<br>
पूर्णाद्ब्रह्मणः सकाशादुपाधौ प्रविश्य आनखाग्रात्पूर्णमिदं जीवरूपं<br>
परमार्थतः पूर्णं ब्रह्मैव । यतः पूर्णाद्यद्वियदादिक्रमेण प्रसूयते<br>
व्यष्टिसमष्ट्युपाधिरूपं तदपि पूर्णमेव प्रसूयते । तद्यदा महावाक्योत्थेनाहं<br>
ब्रह्मास्मीति ज्ञानेन समूलोपाधिपरिच्छेदापनयनात्पूर्णेन ब्रह्मणा पूर्णमेव<br>
जीवतत्त्वमखण्न्डैक्येनापूरितं तदा कल्पिता पूर्णता भ्रमस्यापगमात्पूर्णस्य<br>
पूर्णतैव प्राक्स्थितैवावस्थितेत्यर्थः ॥ २ ॥</p>
<p>लीलयेदं तु पृच्छामि भूयोबोधाभिवृद्धये ।<br>
बालस्येव पिता ब्रह्मन्न कोपं कर्तुमर्हसि ॥ ३ ॥</p>
<p>भूयसां जनानां बोधाभिवृद्धये बालस्य लीलाप्रश्ने पित्वे कोपं कर्तुं नार्हसि<br>
॥ ३ ॥</p>
<p>श्रोत्रं चक्षुः स्पर्शनं च रसनं घ्राणमेव च ।<br>
विद्यमानमपि ब्रह्मन्दृश्यमानमपि स्फुटम् ॥ ४ ॥</p>
<p>सर्वेषां प्राणिनां<br>
हृद्येवार्थानुभवोल्लेखदर्शनात्प्रियाप्रियदर्शनजन्यसुखदुःखयोर्हृद्यनुभ्<br>
अवाच्चिरानुभूतानामपि बाह्यार्थानां हृद्येव स्मृतिदर्शनाच्च हृद्येव<br>
बाह्यार्थानामप्यनुभवो वाच्यः । तत्र श्रोत्रचक्षुरादीन्द्रियाणां बाह्यार्थान्<br>
हृद्यानेतुमशक्तेरचेतनत्वेन च स्वयं बहिर्गत्वानुभूयागत्याख्यातुमशक्तेश्च<br>
श्रोत्रादिगोलकातिरिक्तेन्द्रियाभ्युपगमो व्यर्थः । नवान्तःकरणावच्छिन्नं<br>
जीवचैतन्यमेवेन्द्रियप्रणाड्या निर्गत्य बाह्यघटादि व्याप्य तदनुभवतीति कल्पनापि<br>
युक्ता । तथा सति बहिरेवानुभवोल्लेखापत्तेः ।<br>
प्रियाप्रियदर्शनप्रयुक्तसुखदुःखानामपि बहिरुदयापत्तेः ।<br>
कालान्तरेऽन्तःस्मृत्यनापत्तेश्च । अन्तर्विषयप्रवेशमन्तरेणान्तरनुभवयोगात् । न<br>
च बहिरन्तःकरणवृत्तिर्विषयालिङ्गनेन तदाकारलाञ्छनं संस्काराख्यं<br>
गृहीत्वान्तः प्रविश्य नट इव तदाकारं विडम्बयन्ती तदनुभावयति स्मारयति<br>
वेत्युच्यत इति कल्पनापि युक्ता । घटाद्याकारानुभवानां तल्लाञ्छनविषयत्वकल्पने<br>
भ्रमप्रमयोरविऽसेषापत्तेः सर्वत्रैवानाश्वासप्रसङ्गात् ।<br>
घटादेर्बाह्यत्वानुभवानापत्तेश्च । इत्थं चानुभव आन्तरो घटादिश्च बाह्य<br>
इत्यनयोरसम्बन्धान्न कथञ्चिदपि बाह्यार्थस्यानुभवारोहणमुपपादयितुं<br>
शक्यम् । अतएव नैयायिकादयोऽनुभवस्य विषयैः सह विषयविषयिभावलक्षणः<br>
स्वरूपसम्बन्ध एव न संश्लेषादिलक्षण इत्याचक्षते-न च सोऽपि युक्तः ।<br>
असम्बद्धस्व्रूपस्य सर्वान्विषयान्प्रत्यविशिष्टत्वेन विषयव्यवस्थाऽयोगात् । नचात्मा<br>
मनसा संयुज्यते मन इन्द्रियेणेन्द्रियमर्थेनेति क्रमेण<br>
स्वाश्रयसंयुक्तसंयुक्तसंयोगादिपरम्परासम्बन्धव्यवस्थया व्यवस्था ।<br>
अननुगतस्य परम्परासम्बन्धस्य<br>
स्मृत्यनुमित्याद्यनुगततत्तद्विषयव्यवस्थापकत्वायोगात् । परम्परासम्बन्धेन<br>
बाह्यार्थापरोक्ष्यानिर्वाहात्तस्यैव व्यवस्थापकत्वे<br>
स्वरूपसम्बन्धकल्पनवैयर्थ्याच्च । एतेन सन्निकर्षद्वारा योऽर्थो<br>
यज्ज्ञानव्यक्तिजनकः स तद्विषय इति व्यवस्थापि प्रत्युक्ता । इन्द्रियादीनागपि<br>
तद्विषयत्वप्रसङ्गात् ।<br>
तस्मादघटितघटनासमर्थमायाशक्तिबलादेवान्तर्बाह्यार्थानुभवओ वाच्यः<br>
तथा सति किं कर्णादिगोलकातिरिक्तेन्द्रियाभ्युपगमेनेति यथानुभवं तद्द्वारैव<br>
चिदात्मा बाह्यार्थमनुभवतीति स्यात् । तथा सति मृतशरीरेऽपि कर्णादीनां<br>
सर्वगतस्य सदात्मनश्च सत्त्वात्तत्रापि बाह्यार्थान्कुतो नानुभवतीति रामः<br>
शङ्कते-श्रोत्रमित्यादिना । श्रोत्रादिशब्दा गोलकपराः । अतएव स्फुटं<br>
दृश्यमानमपीति विशेषणम् ॥ ४ ॥</p>
<p>कथं मृतस्य वै जन्तोर्विषयं स्वं न पश्यति ।<br>
जीवतश्च कथं सर्वं विषयं स्वं प्रपश्यति ॥ ५ ॥</p>
<p>कथं घटादिबाह्यत्वमिन्द्रियाणि जडान्यपि ।<br>
शरीरेऽनुभवन्त्यन्तः पुनर्नानुभवन्त्यपि ॥ ६ ॥</p>
<p>यदि कश्चिद्ब्रूयाच्चक्षुरादीन्द्रियाणि स्वयं बहिर्निर्गत्य घटादीनां<br>
बाह्यत्वमनुभूयान्तः प्रविश्य कथयन्तीति तत्राह-जडानीति । न तेषां<br>
पृथक्चेतनत्वं कथनसामर्थय्ं वा अस्तीति भावः । यदि कश्चिद्ब्रूयादिन्द्रियाणि<br>
बाह्यार्थं हृदि नीत्वा स्थापयन्तीति तत्राप्याह-पुनरिति । हृद्यर्थस्थापने<br>
पुनःपुनर्हृदि तदनुभवः स्याद्घटादेर्हृदयाद्बहिर्निःसारणादर्शनादिति<br>
भावः ॥ ६ ॥</p>
<p>अयःशलाकोपमयोर्घटादीन्द्रिययोः किल ।<br>
अश्लिष्टयोरन्तरसौ कथं तन्नोदिता मिथः ॥ ७ ॥</p>
<p>ननु घटादिविषयजातं कर्तृ प्रथमं चक्षुरादीन्द्रियजातं स्वदेशमाकर्षति ।<br>
तच्चाकृष्टमिन्द्रियं विषयं संवेष्ट्यान्तर्हृदिस्थाय भोक्त्रे<br>
केनचिदंशेनान्तर्नयति घ्राणमिव गन्धमिति कल्पनामाशङ्क्याह-अय इति ।<br>
विषयाः संश्लिष्येन्द्रियाण्याकर्षयेयुर्नासंश्लिष्य असंश्लिष्टरज्ज्वादीनां<br>
घटाद्याकर्षकत्वादर्शनात् । नच गोलकप्रदेशानुपसर्पिणां घटादीनां<br>
तत्संश्लेषः सम्भवति । नापीन्द्रियाणां रज्जुवद्घटसंश्लेषस्तदाकर्षकत्वं वा<br>
प्रसिद्धम् । भिन्नप्रदेशनिखातायःशलाकाद्वयवद्भिन्नदेशत्वादित्याह##-<br>
परस्पराकर्षणशीलता तत्रापि नेत्राद्यल्पविवरान्तर्घटादिस्थूलप्रवेशकता कथं<br>
सर्वानुभवविरुद्धेत्यर्थः ॥ ७ ॥</p>
<p>जानन्नपि यदेतान्वै विशेषाञ्छतधा पुनः ।<br>
पृच्छामि तदशेषेण कथयस्वानुकम्पया ॥ ८ ॥</p>
<p>ननु तत्त्वबोधेन च्छिन्नसर्वसंशयस्य तव कथं मायामये<br>
सर्वानुपपत्तिभाजनेऽस्मिन्व्यवहारे ईदृशः संशयस्तत्राह-जानन्नपीति ।<br>
शतधा बहुधा पुनः पृच्छामि । अज्ञानग्रहार्थमित्यर्थः ॥ ८ ॥</p>
<p>श्रीवसिष्ठ उवाच ।</p>
<p>इन्द्रियाद्यपि चित्तादि घटाद्यपि न किञ्चन ।<br>
पृथक् सम्भवतीहाङ्ग निर्मलाच्चेतनादृते ॥ ९ ॥</p>
<p>अत्यल्पमिदमुच्यते यद्गोलकातिरिक्तानीन्द्रियाणि न सन्तीति । यतः सम्यग्विमर्शे<br>
चिद्व्यतिरेकेण प्रमातृप्रमाणप्रमेयविभागाः केऽपि न निरूपयितुं केनापि वादिना<br>
शक्यन्त इत्याशयेन वसिष्ठः प्रथमं समाधत्ते-इन्द्रियादीति ॥ ९ ॥</p>
<p>गगनादपि याऽच्छा चित्तया रूपं स्वमात्मना ।<br>
चित्त्वात्पुर्यष्टकत्वेन भाववृत्त्यैव भावितम् ॥ १० ॥</p>
<p>यदि तु कल्पनया द्रष्ष्तुर्दृश्यस्य चोपपत्तिं मन्यसे तर्हि<br>
इन्द्रियादिघटितपुर्यष्टकत्वेनापि पूर्वपूर्ववासनानुसारेण कल्पनोपपत्तेर्न<br>
किञ्चिदनुपपन्नमित्याशयेनाह-गगनादपीति । तथा चिता आत्मना<br>
मायाशबलस्वभावेन पुर्यष्टकत्वेन स्वं रूपं भाववृत्त्या<br>
पूर्वपूर्ववासनानुसारेण भावितं कल्पितमित्यर्थः ॥ १० ॥</p>
<p>तदेव च प्रकृतितां गतं जगदवस्थितेः ।<br>
तस्या अवयवाज्जातमिन्द्रियादि घटादि च ॥ ११ ॥</p>
<p>उक्तोऽर्थे मायां तु प्रकृतिं विद्यान्मायिनं तु महेश्वरम् । अस्यावयवभूतैस्तु<br>
व्याप्तं सर्वमिदं जगत् इति श्रुतिं प्रमाणयति-तदेव चेति ॥ ११ ॥</p>
<p>पुर्यष्टकत्वमायातं यच्चित्तं स्वस्वभावतः ।<br>
स्व एवावयवस्तस्मिन्घटादि प्रतिबिम्बति ॥ १२ ॥</p>
<p>एवं चेन्द्रियद्वारा बहिर्निर्गतेन पुर्यष्टकघटकेन चित्तेन घटादिव्याप्त्या<br>
स्ववृत्तिप्रतिबिम्बितघटादेर्बाह्यत्वाकारेणैव हृदये नीत्वा प्रदर्शनं तथैव<br>
कालान्तरे स्मृतिः स्वप्ने चान्तर्गतस्यैव बाह्यत्वेनानुभवश्चेति<br>
सर्वमुपपन्नमित्याशयेनाह-पुर्यष्टकत्वमिति । एवंरीत्या<br>
पुर्यष्टकत्वमायातं चिद्रूपं तत्त्वमेव पुर्यष्टकस्य चित्तादिघटितस्वभावतः<br>
स्वयमेव स्वः चित्तवृत्त्याख्योऽवयवो भवति । तस्मिन्नवयवे घटादि बाह्यं<br>
बाह्याकारेणैव प्रतिबिम्बति । मृतदेहे तु पुर्यष्टकघटितस्य लिङ्गात्मनो जीवस्य<br>
स्वकल्पनयैव लीलोपाख्यानोपदर्शितरीत्या निर्गमनान्न दर्शनादिसामर्थ्यमिति<br>
सर्वदोषपरिहार इति भावः ॥ १२ ॥</p>
<p>श्रीराम उवाच ।</p>
<p>जगत्सहस्रनिर्माणमहिम्नो दर्पणस्य च ।<br>
पुर्यष्टकस्य भगवन्रूपं कथय कीदृशम् ॥ १३ ॥</p>
<p>यद्येवं तर्हि पञ्चीकृतभूतभागेन जगदाकारेण<br>
परिणमतोऽपञ्चीकृतभूतकार्यलिङ्गभागेन तत्प्रतिबिम्बग्रहदर्पणभूतस्य च<br>
पुर्यष्टकस्यैव किं रूपं तदेव कथयेति रामः पृच्छति-जगदिति ॥ १३ ॥</p>
<p>श्रीवसिष्ठ उवाच ।</p>
<p>अनाद्यन्तं जगद्बीजं यद्ब्रह्मास्ति निरामयम् ।<br>
भारूपं शुद्धचिन्मात्रं कलाकलनवर्जितम् ॥ १४ ॥</p>
<p>तत्स्वरूपं वक्तुं वसिष्ठस्तन्मूलमज्ञातं ब्रह्मतत्त्वं निर्दिशति##-</p>
<p>कलनोन्मुखतां यातमन्तर्जीव इति स्मृतः ।<br>
स जीवः खलु देहेऽस्मिंश्चिनोति स्पन्दते स्फुटम् ॥ १५ ॥</p>
<p>तद्ब्रह्म वियदादिभूतसूक्ष्मं सृष्ट्वा तेनापञ्चीकृतेन लिङ्गं पञ्चीकृतेन<br>
ब्रह्माण्डं च सृष्ट्वा तदन्तःप्रतिबिम्बलक्षणकलनोन्मुखतां यातं सत्<br>
सूत्रप्राणानामभिमानेन धारणाज्जीव इति स्मृतोऽभूदित्यर्थः । चिनोति<br>
वासनोपचयनाङ्गोपचयेन चोपचितो भवति । उपचितश्च बाह्यान्तर्व्यापारात्मना<br>
स्पन्दते चेत्यर्थः ॥ १५ ॥</p>
<p>अहम्भावादहङ्कारो मननान्मन उच्यते ।<br>
बोधनिश्चयतो बुद्धिरिन्द्रदृष्टेस्तथेन्द्रियम् ॥ १६ ॥</p>
<p>तस्यैवाभिमानादिव्यापारभेदेन नामभेदानाह-अहम्भावादित्यादिना ॥ १६ ॥</p>
<p>देहभावनया देहो घटभावनया घटः ।<br>
एष एव स्वभावात्मा जनैः पुर्यष्टकं स्मृतः ॥ १७ ॥</p>
<p>सर्वव्यापारसाधारणस्वभावात्मा पुर्यष्टकमिति नाम्ना स्मृतः ॥ १७ ॥</p>
<p>ज्ञत्वकर्तृत्वभोक्तृत्वसाक्षित्वाद्यभिपातिनी ।<br>
या संविज्जीव इत्युक्ता तद्धि पुर्यष्टकं विदुः ॥ १८ ॥</p>
<p>ज्ञानेन्द्रियव्यापारेण ज्ञत्वं कर्मेन्द्रियव्यापारेण कर्तृत्वं<br>
तत्फलसुखदुःखाश्रयत्वेन भोक्तृत्वं सर्वस्यौदासीन्येन प्रकाशेन साक्षित्वम् ।<br>
आदिपदाद्भोगकरणत्वायतनत्वादिपरिग्रहः । एतदभिपातिनी अध्यासेनैतद्धर्मिका या<br>
संवित्सैव चित्प्राधान्येन जीव इत्युक्ता जडांशप्राधान्येन तदेव पुर्यष्टकं<br>
विदुरित्यर्थः ॥ १८ ॥</p>
<p>काले काले ततो जीवस्त्वन्योन्यो भवति स्वतः ।<br>
भाविताकारयानन्तवासनाकणिकोदयम् ॥ १९ ॥</p>
<p>अतएव स्वतादात्म्यभावितबुद्ध्याकाराणां कालभेदेन भेदाज्जीवोऽपि<br>
कामक्रोधहर्षविषादाद्यनुरञ्जितो नानेव भवतीत्याह-काले काले इति ।<br>
अनन्तवासनाकणिकोदयमाकारमृच्छतीति परेणान्वयः ॥ १९ ॥</p>
<p>पुर्यष्टकस्वभावेन कालेनाकारमृच्छति ।<br>
यथावासनतः सेकाद्बीजं पल्लवतामिव ॥ २० ॥</p>
<p>तस्यैव समष्टिव्यष्टिजीवस्य बीजस्याङ्कुरकाण्डपल्लवादीव सर्वं जगदाकार<br>
इत्याशयेनाह-यथेति ॥ २० ॥</p>
<p>आकारोऽहं शरीरादि स्थावरादि चरादि च ।<br>
नाहमाद्यश्चिदात्मेति मिथ्या ज्ञानेन चेतति ॥ २१ ॥</p>
<p>अतएवाद्याश्चिदात्मा नाहं किन्तु शरीराद्याकार एवाहमिति मिथ्याज्ञानेन चेतति<br>
पश्यति ॥ २१ ॥</p>
<p>भ्रमत्येव जगज्जीवो वासनावलितश्चिरम् ।<br>
ऊर्ध्वाधोगमनैरब्धौ काष्ठं वीचिहतं यथा ॥ २२ ॥</p>
<p>कश्चिद्विशुद्धजातित्वाद्भवबन्धादनन्तरम् ।<br>
बुद्ध्वात्मानं समभ्येति पदमाद्यन्तवर्जितम् ॥२३ ॥</p>
<p>कश्चित्सनकादितुल्यः कल्पादावेव प्राक्कल्पीयभवबन्धादनन्तरमाद्ये<br>
जन्मन्येवेत्यर्थः । अयं च सर्वो विभागः सात्त्विकराजसादिजीवभेदवर्णने<br>
उत्पत्तिप्रकरणे व्याख्यातः ॥ २३ ॥</p>
<p>कश्चित्कालेन बहुना भुक्तयोनिगणातुरः ।<br>
आत्मज्ञानवशादेति परमं पदमात्मनः ॥ २४ ॥</p>
<p>एवंरूपश्च सुमते जीवो यातः शरीरताम् ।<br>
नेत्रादिना घटाद्यन्तर्यथा वेत्ति तथा शृणु ॥ २५ ॥</p>
<p>कथं घटादिबाह्यत्वमिन्द्रियाणि जडान्यपीति यत्पृष्टं तत्सामान्यतः<br>
समाहितमपि विशेषेण समाधत्ते-एवंरूप इत्यादिना ॥ २५ ॥</p>
<p>चित्त्वस्य कलनान्तस्य सम्प्रयातस्य जीवताम् ।<br>
मनःषष्ठेन्द्रियग्रामो देहोऽयमवतिष्ठते ॥ २६ ॥</p>
<p>चित्त्वस्य चैतन्यस्य कलनान्तस्य पुर्यष्टके प्रतिबिम्बतया परिच्छेद्यस्यानखाग्रेभ्यो<br>
व्याप्तौ परिमातृतयावतिष्ठते । तेन सदा जीवचैतन्यं देहपरिमितं<br>
देहान्तर्गतमेव सुखदुःखादिसम्बन्धादनुभवति ना बाह्यम् ॥ २६ ॥</p>
<p>यदान्यः सर्वदेहेभ्यः खे पतत्यक्षरूपिणा ।<br>
तदा तज्जीवसंस्पर्शाज्जीवात्मैकत्वमृच्छति ॥ २७ ॥</p>
<p>यदा तु अन्यो बाह्यघटादिर्द्रष्टव्यो भवति तदा तडागादुद्रिक्तं जलं<br>
कुल्याद्वारेणेव सर्वदेहेभ्य उद्रिक्तं चक्षुराद्यक्षरूपिणा द्वारेण बाह्ये<br>
घटादिपर्यन्ते खे बाह्याकाशे पतति निर्गच्छतीत्यर्थः । किं ततस्तत्राह-तदेति ।<br>
तदा तद्घटादिनयनादिद्वारनिर्गतजीवेन स्वाकारवृत्तिव्याप्तिद्वारा<br>
संस्पर्शाद्व्यापनाज्जीवचैतन्येन सहैकत्वमाध्यासिकचित्तादात्म्यलक्षणं<br>
विषयत्वमृच्छति गच्छति ॥ २७ ॥</p>
<p>बाह्यार्थवेदने नित्यं सम्बन्धोऽक्षस्य कारकः ।<br>
समन्वितस्य चित्तेन न मुक्तस्य कदाचन ॥ २८ ॥</p>
<p>स चाक्षस्य सम्बन्धश्चित्तेन समन्वितस्य जीवत एव बाह्यार्थवेदने कारको भवति न<br>
मृतस्य मुक्तस्य वेत्यर्थः ॥ २८ ॥</p>
<p>यद्यदच्छतरं तस्मिन्नभःस्थं प्रतिबिम्बति ।<br>
जीवेन भवति श्लिष्टो बहिर्जीवोऽप्यजीवति ॥ २९ ॥</p>
<p>अस्तु बहिरेवं तथापि कथमन्तस्तदनुभवस्तत्राह-यद्यदित्यादिना ।<br>
यद्यदन्तःकरणवृत्तिरूपं नयनरश्मिरूपं वा स्वच्छतरं वस्तु<br>
तस्मिन्बाह्यनभःस्थं घटादि प्रतिबिम्बति स च प्रतिबिम्बो वृत्त्यन्तर्गतेन जीवेन<br>
श्लिष्टो भवति । तर्हि बहिष्ठ एवाहं घटमनुभवामीति कुतो नानुभूयते तत्राह##-<br>
नलोपश्छान्दसः । अनुव्यचलदितिवत्तिङन्तोत्तरपदः समासो वा । यत्र<br>
प्राणव्याप्तिस्तत्रैवाहन्तावमर्शो न बहिरित्यर्थः ॥ २९ ॥</p>
<p>निघृष्टनवरत्नाभे यदा नयनतारके ।<br>
तदा तयोर्बाह्यगतः पदार्थः प्रतिबिम्बति ॥ ३० ॥</p>
<p>अस्त्वेवं तर्हि घटे प्रथाफलोपपत्तिस्तथापि कथमन्तर्हृदि<br>
घटाकारानुप्रवेशस्तत्राह-निघृष्टेति । यदा नयनतारके<br>
पटलादिदोषराहित्याच्छाणनिघृष्टनूतनेन्द्रनीलाभे भवतस्तदा<br>
तयोस्तारकयोर्घटप्रतिबिम्बसहिता चित्तावृत्तिः प्रविशतीति बाह्यगतो<br>
घटादिपदार्थः प्रतिबिम्बतीत्युच्यते ॥ ३० ॥</p>
<p>जीवेन भवति श्लिष्टः प्रतिबिम्बतया ततः ।<br>
जीवज्ञेयत्वमायाति बाह्यं वस्त्विति राघव ॥ ३१ ॥</p>
<p>स चैवं नयनतारकानुप्रविष्टः पदार्थो हार्देनाहमभिमानवता जीवेन हृदि<br>
प्रतिबिम्बतया श्लिष्टो भवतीत्यर्थः । इति अनया रीत्या घटादि बाह्यं वस्तु<br>
बहिरवभासमानमेवान्तर्हृदि अहङ्कारसंवलितजीवज्ञेयत्वमायातीत्यर्थः ॥ ३१ ॥</p>
<p>यत्संश्लेषमुपायाति तद्बालोऽपि हि विन्दति ।<br>
पशुर्वा स्थावरो वापि जीवः कस्मान्न वेत्स्यति ॥ ३२ ॥</p>
<p>चेतनस्यार्थसंस्पर्शे वेदननियमो बालपश्वादिष्वपि प्रसिद्ध इत्याह-यदिति ।<br>
स्थावरेष्वपि गुल्मविशेषे स्पर्शमात्रेण पत्रसम्पुटीकरणदर्शनात्तद्वेदनं<br>
सर्वत्रानुमीयत इति भावः ॥ ३२ ॥</p>
<p>अच्छस्य नयनस्याथो रश्मयो जीववेष्टिताः ।<br>
क्रोडीकुर्वन्त्यलं दृश्यं जीवस्तत्त्वेन विन्दति ॥ ३३ ॥</p>
<p>दूरस्थविषयस्य कथं गोलकसंस्पर्श इति पामरशङ्कामपाकुर्वन्नाह##-<br>
जीववेष्टिताः सन्तः पुरोवर्तिविषयं क्रोडीकुर्वन्त्यालिङ्गन्ति ॥ ३३ ॥</p>
<p>एष एव क्रमः स्पर्शे सम्बन्धः प्रत्ययोद्भवः ।<br>
रसे गन्धे च कथितो जीवसंस्पर्शसम्भवः ॥ ३४ ॥</p>
<p>चक्षुष्युक्तं क्रमं स्पर्शादावप्यतिदिशति-एष एवेति ॥ ३४ ॥</p>
<p>शब्दस्त्वाकाशनिष्ठत्वात्कर्णाकाशगतः क्षणात् ।<br>
जीवाकाशं विशत्यन्तरित्थमिन्द्रियसंविदः ॥ ३५ ॥</p>
<p>शब्दे विशेषमाह-शब्दस्त्विति । शब्दस्य वृत्तिप्रतिबिम्बनं विनापि<br>
साक्षाच्छ्रोत्रद्वारान्तःप्रवेशोऽपि सम्भवतीति भावः । इत्थं गन्धस्यापि<br>
पवनद्वारान्तःप्रवेशसम्भवोऽस्तु नामेत्याशयेन<br>
यथासम्भवमुक्तन्यायमुपसंहरति-इत्थमिति ॥ ३५ ॥</p>
<p>श्रीराम उवाच ।</p>
<p>दृश्यते मानसादर्शे यन्त्रदार्वौदरेषु तत् ।<br>
प्रतिबिम्बितमेतन्मे ब्रूहि ब्रह्मन्किमात्मकम् ॥ ३६ ॥</p>
<p>इदानीं रामः प्रसङ्गात्सर्वेषां प्रतिबिम्बानां स्वरूपं जिज्ञासुः पृच्छति##-<br>
काचकांस्यमणिजलादियन्त्रदारूणामौदरेषु उदरान्निर्गतेषु नवपल्लवादिषु<br>
यत्प्रतिबिम्बितघटमुखप्रभादि एतत् किमात्मकं तन्मे ब्रूहीत्यर्थः ॥ ३६ ॥</p>
<p>श्रीवसिष्ठ उवाच ।</p>
<p>अत्यन्तजडयोरेव जीवयोरिव तन्मिथः ।<br>
प्रतिबिम्बं दृशो भ्रान्तिं विद्धि वेद्यविदां वर ॥ ३७ ॥</p>
<p>यत्र बिम्बस्य सत्यत्वेऽपि चित्प्रतिबिम्बभूतयोर्व्यष्टिसमष्टिजीवयोर्बिम्बातिरिक्तं रूपं<br>
भ्रान्तिमात्रसिद्धं न निर्वक्तुं शक्यं<br>
तत्रात्यन्तजडयोर्मुखदर्पणयोर्घटचित्तवृत्त्योर्वा परस्परसापेक्षं<br>
प्रतिबिम्बस्वरूपं दुर्वचमिति किं वाच्यमित्याशयेनोत्तरमाह-अत्यन्तेति ।<br>
दृशश्चैतन्यात्मनो भ्रान्तिं विद्धि ॥ ३७ ॥</p>
<p>तावन्मात्रं जगत्त्वेतद्विश्वासो मा तवास्त्विह ।<br>
अहमित्यादिस्तरङ्गो वर्तमानं सदा जलम् ॥ ३८ ॥</p>
<p>न केवलं प्रतिबिम्बमात्रं भ्रान्तिरपि तु जगदपीत्याह-तावदिति । अप्यर्थे<br>
तुशब्दः । तावन्मात्रं भ्रान्तिमात्रम् । अतएव तव इह जगति विश्वासो मास्तु ।<br>
अहमित्यादिः प्रपञ्चस्तरङ्गस्थानीयश्चिज्जलात्पृथगसन्नित्यर्थः । वर्तमानं तु<br>
सदा चिज्जलमेवेत्यर्थः ॥ ३८ ॥</p>
<p>पराम्भोधौ तु नास्त्येव देशकालक्रियादिकम् ।<br>
तन्मयैकतया नित्यमात्मा सर्वत्र सर्वगः ॥ ३९ ॥</p>
<p>नित्यमसक्तमतिर्मुदितात्मा शान्तमृषासुखदुःखविदन्तः ।<br>
तिष्ठ निविष्टमतिः समतायामस्तसमस्तभवामयमायः ॥ ४० ॥</p>
<p>हे राम त्वं नित्यमसक्तमतिः सन् शान्ता मृषाभूतसुखदुःखे वेत्तीति<br>
मृषासुखदुःखविद्बुद्धिर्यस्य तथाविधश्च भूत्वा अस्ता समस्ता<br>
भवलक्षणामयरुपा माया यस्य तथाविधः सन् समतायां ब्रह्मस्वभावे<br>
निविष्टमतिस्तिष्ठेत्यर्थःइ ॥ ४० ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पूर्वा०<br>
अक्षसंवेदनविचारयोगोपदेशो नाम पञ्चाशः सर्गः ॥ ५० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पू०<br>
अक्षसंवेदनविचारयोगोपदेशो नाम पञ्चाशः सर्गः ॥ ५० ॥</p>
<h1 id="०५१">०५१</h1>
<p>एकपञ्चाशः सर्गः ५१</p>
<p>श्रीवसिष्ठ उवाच ।</p>
<p>न पुनर्भवतः पूर्वं सम्पन्नाश्चक्षुरादयः ।<br>
यथा कमलजस्यैतत्सर्वमेव त्वया श्रुतम् ॥ १ ॥</p>
<p>जीवः खानि मनो देहः पुर्यष्टकमिति भ्रमः ।<br>
अबोधादेव बोधे तु ब्रह्मैवैकमितीर्यते ॥</p>
<p>फलनोन्मुखतां यातमित्यादिना वर्णितमहङ्कारदेहेन्द्रियादीनां प्रागसतां<br>
कल्पनं जीवसमष्टेः पद्मजस्येव व्यष्टेस्तवापि तुल्यमिति तात्पर्यं त्वया<br>
ज्ञातमेवेति वक्ष्यमाणोपोद्घाताय प्रथममनुवदति-न पुनरिति । अप्यर्थे पुनः<br>
शब्दः । कमलजस्येव भवतोऽपि सृष्टेः<br>
पूर्वमनाद्यन्तमित्यादिवर्णितब्रह्मस्वभावे स्थितस्य चक्षुरादयो न सम्पन्ना<br>
इत्येतत्सर्वमेव त्वया मद्वचनतात्पर्यं श्रुतम् । अवधारितमित्यर्थः ॥ १ ॥</p>
<p>ब्रह्मपुर्यष्टकस्यादावर्थसंविद्यथोदिता ।<br>
पुर्यष्टकस्य सर्वस्य तथैवोदेति सर्वदा ॥ २ ॥</p>
<p>एवं पुर्यष्टककल्पनोत्तरं व्यवहार्यार्थकल्पनमपि समष्टिवदेव<br>
व्यष्टीनामित्याह-ब्रह्मेति । ब्रह्मा हिरण्यगर्भः समष्टिपुर्यष्टकं तस्य यथा<br>
सर्गादौ व्यवहर्तव्यार्थसंविदुदिता तथा सर्वस्य व्यष्टिपुर्यष्टकस्याप्युदेति ॥ २ ॥</p>
<p>विद्धि पुर्यष्टकं जीवो यो गर्भस्थेन्द्रियोदयः ।<br>
यद्यथा भावयत्याशु तत्तथा परिपश्यति ॥ ३ ॥</p>
<p>तदेव गर्भस्थितिमारभ्य दर्शयति-विद्धीति । यो व्यष्टिजीवो ग्र्भस्थ एव<br>
चक्षुरादीन्द्रियोदयविशिष्टः पुर्यष्टकात्मा षष्ठे मासि सम्पद्यते स तदारभ्य<br>
यद्यथा व्यवहर्तव्यं वस्तु भावयति तथा तत्स्ववासनया परिपश्यतीत्यर्थः ॥ ३ ॥</p>
<p>इन्द्रियाणीन्द्रियार्थाख्यं विद्धि संवेदनं स्वकम् ।<br>
सम्पन्नं च यथा तत्ते प्रोक्तमाद्यमनःस्थितौ ॥ ४ ॥</p>
<p>एवं च आद्यमनःस्थितौ हिरण्यगर्भमनोव्यापारे यथा स्वकं संवेदनं<br>
इन्द्रियाणि इन्द्रियार्थाख्यं च सम्पन्नं तथा तत्ते तवापि व्यष्टेः सम्पन्नमिति मया<br>
प्रोक्तं फलतीत्यर्थः ॥ ४ ॥</p>
<p>शुद्धा संवित्सम्भवन्ती संवेदनमनिन्दितम् ।<br>
ततोऽहंवेदनानन्तजीवपुर्यष्टकान्विता ॥ ५ ॥</p>
<p>सर्गात्पूर्वं सम्भवन्ती व्यष्टिसमष्ट्योरेकैव शुद्धा संवित् ततस्तदनन्तरं<br>
अहंवेदनालक्षणानन्तजीवपुर्यष्टकान्विता सास्तु तथापि<br>
संवेदनस्वरूपमनिन्दितमेवेत्यर्थः ॥ ५ ॥</p>
<p>न त्वेकत्वादनन्तत्वादवेद्यत्वादनामये ।<br>
अभावत्वादनेकत्वादशून्यत्वात्परा स्थिता ॥ ६ ॥</p>
<p>वेद्यदोषात्संवेद्नं तत् कुतो न निन्द्यते इति चेद्वेद्यस्य परमार्थतोऽसत्त्वादित्याह##-<br>
त्वित्यन्वयः । नास्तित्वे च अभावत्वादयस्रयो हेतवः ।<br>
अभावत्वाद्देशकालकृतपरिच्छेदवत्त्वादनेकत्वाद्वस्तुकृतपरिच्छेदवत्त्वाद##-</p>
<p>चेत्यादिबुद्ध्या तत्किञ्चिन्न मनस्तां च गच्छति ।<br>
न च जीवत्वमायाति न च पुर्यष्टकात्मिका ॥ ७ ॥</p>
<p>ननु संवेदनमेव मनस्तादिभावं गच्छतीत्युक्ते तत्रमनस्तादीनामसत्यत्वे<br>
संवेदनमेवासत्यं किं न स्यात्तत्राह-चेत्यादीति ।<br>
चेत्यमन्तव्यादिगोचरबुद्धिवृत्त्यध्यारोपमात्रं तन्न वास्तवमनस्ताप्राप्तिः<br>
सेत्यर्थः ॥ ७ ॥</p>
<p>नविद्यादिविलासोऽस्ति सोस्ति नास्तीव यः सदा ।<br>
परमात्मेति कथितो मनःषष्ठेन्द्रियातिगः ॥ ८ ॥</p>
<p>तर्हि विद्याविलासाविर्भूतस्वरूपत्वात्पूर्वं तदप्यसत्किं न स्यात्तत्राह-नेति ।<br>
आदिपदाच्चरमप्रमाणमननादिपरिग्रहः । यो मूढैर्नास्तीवेति कल्प्यते स<br>
परमात्मा सदास्ति ॥ ८ ॥</p>
<p>तस्मात्सम्पद्यते जीवश्चिन्मूर्तिर्मननात्मकः ।<br>
भ्रमः केवलमित्याद्य उपदेशाय गीयते ॥ ९ ॥</p>
<p>यद्यद्वितीय एव सः तर्हि तस्मात्सर्व एत आत्मानो व्युच्चरन्ति इति श्रुत्या<br>
अग्निविस्फुलिङ्गन्यायेन जीवसम्पत्तिः कथमुक्तेति चेदुपदेशाय कल्पनयेत्याह##-</p>
<p>यतः कुतश्चित्सम्पन्ने त्वविद्यामय आमये ।<br>
उपदेश्योपदेशेन प्रविलीने विचारणात् ॥ १० ॥</p>
<p>अतएवाविद्यारोगस्य न मूलं चिन्त्यं किन्तु चिकित्सैव चिन्तनीयेति<br>
मूलकल्पनादिश्चिकित्सोपाय एव न वास्तव इत्याह-यत इति । प्रविलीने सति<br>
स्वरूपज्ञानमेवावशिष्यत इति परेणान्वयः ॥ १० ॥</p>
<p>प्रशान्तसकलाकारं ज्ञानं तत्रावशिष्यते ।<br>
यत्राकाशमपि स्थूलमणाविव महाचलः ॥ ११ ॥</p>
<p>यत्रोद्यदाचारमपि सदप्यसदिव स्थितम् ।<br>
जगज्जान्विषयांस्त्यक्त्वा काये त्वं तिष्ठ निर्मले ॥ १२ ॥</p>
<p>उद्यदाचारं निष्पद्यमानव्यवहारार्थ क्रियाशालीति<br>
सद्व्यावहारिकसत्यमप्यसच्छून्यमिव यत्र स्थितं तत्र त्वं जगज्जान्<br>
विषयांस्त्यक्त्वा निर्मले जीवन्मुक्तः काये स्त्येऽवतिष्ठ ॥ १२ ॥</p>
<p>असन्मयमविद्याया रूपमेव तदेव हि ।<br>
यद्वीक्षिता सती नूनं नश्यत्येव न दृश्यते ॥ १३ ॥</p>
<p>इदानीमविद्यायाः स्वरूपमाह-असन्मयमिति ॥ १३ ॥</p>
<p>आलोकितं नाम कथमवस्तु किल लभ्यते ।<br>
प्रयत्नेनापि सम्प्राप्तं मृगतृष्णाम्बुकैरिव ॥ १४ ॥</p>
<p>मृगतृष्णाम्बुकैरिव सम्प्राप्तं दृष्टान्तोऽप्यप्रसिद्ध इत्यर्थः ॥ १४ ॥</p>
<p>असदेव सदेवासदज्ञानादस्य सत्यता ।<br>
ज्ञानाद्यथास्थितं वस्तु दृश्यते नश्यति भ्रमः ॥ १५ ॥</p>
<p>असदेव सद्भाति यतः असदज्ञानादेवास्य सत्यतेत्यन्वयः ॥ १५ ॥</p>
<p>अविद्याया विचारोऽयं जीवपुर्यष्टकादिका ।<br>
अप्यत्यन्तमसत्यायाः कल्पना कल्पितात्मनः ॥ १६ ॥</p>
<p>सत्यात्मनः सन्निधानादत्यन्तमसत्याया अप्यविद्यायाः कल्पना कल्पितेत्यर्थः ॥ १६ ॥</p>
<p>तस्यास्त उपदेशाय सेयं जीवादिकल्पना ।<br>
कृता शास्त्रैः प्रबोधाय तां त्वमेकमनाः शृणु ॥ १७ ॥</p>
<p>तस्य ते जीवस्योपदेशाय तस्याः अविद्याया हेतोर्जीवादिकल्पना कृता ॥ १७ ॥</p>
<p>जीवत्वमिव सम्प्राप्ता पुर्यष्टकपदस्थिता ।<br>
कला कलङ्ककलिता चितिराबोधनोन्मुखी ॥ १८ ॥</p>
<p>आबोधनोन्मुखी बाह्यार्थदर्शनोत्सुका सती यद्यथा भावयतीति परेणान्वयः<br>
बाह्यार्थदर्शनोत्सुका सती यद्यथा भावयतिति परेणान्वयः ॥ १८ ॥</p>
<p>यद्यथा भावयत्याशु तत्तथानुभवत्यलम् ।<br>
सत्यो भवत्वसत्यो वा बालेन निशि यक्षकः ॥ १९ ॥</p>
<p>बालेन सम्भावितो यक्षक इव सत्यः असत्यो वा भवतु । अयं तु पञ्चतन्मात्रस्य<br>
पञ्चीकरणात्मिकां देहकलनां सत्तया सत्यतया सम्भावयतीत्युत्तरेणान्वयः ॥ १९<br>
॥</p>
<p>पञ्चतन्मात्रकलनां सम्भावयति सत्तया ।<br>
तत्रात्मनि तथा रन्ध्रान्प्रपश्यति तथोदितान् ॥ २० ॥</p>
<p>तत्रात्मनि देहात्मनि रन्ध्रान् इन्द्रियद्वाराणि । छान्दसं पुंस्त्वम् ॥ २० ॥</p>
<p>एभ्य एव समुत्पन्नं बहिःस्थं भूतपञ्चकम् ।<br>
पश्यत्यनन्यदन्याभं शाखाशतमिवाङ्कुरः ॥ २१ ॥</p>
<p>एभ्यः पञ्चतन्मात्रेभ्यः परमार्थतोऽन्यदेवान्याभमिन्द्रियद्वारैः पश्यति ॥ २१ ॥</p>
<p>इदमन्तरिदं बाह्यमिति निश्चयवांस्ततः ।<br>
जीवो भावं यथादत्ते तत्तथा द्रढयत्यथ ॥ २२ ॥</p>
<p>तत्र इदमिन्द्रियमनःप्राणादि अन्तः । इदं घटादि बाह्यम् । भावं वासनाम् ॥ २२ ॥</p>
<p>रश्मिजालमिवेन्दोर्यदात्मनः प्रतिभासनम् ।<br>
बाह्यस्पर्शतया तेन तदेवाशूररीकृतम् ॥ २३ ॥</p>
<p>तत्र विषयेन्द्रियसंयोगाभिव्यक्तं स्वात्मसुखमेव विषयसुखतया<br>
सम्भावयतीत्याह-रश्मिजालमिति ॥ २३ ॥</p>
<p>मरिचस्येव यत्तैक्ष्ण्यं शून्यत्वमिव खस्य यत् ।<br>
आत्मनो वेदनं यच्च तदेवान्यदिव स्थितम् ॥ २४ ॥</p>
<p>एवं स्वाभाविकं स्ववेदनमेव विषयसन्निकर्षाज्जातमहङ्कारात्मनो धर्म इति<br>
सम्भावयतीत्याह-मरिचस्येति ॥ २४ ॥</p>
<p>अत्रैव निश्चयं बद्ध्वा नियमः सुदृढीकृतः ।<br>
अनेनेत्थमनेनेत्थं भाव्यमित्यवखण्डितम् ॥ २५ ॥</p>
<p>अत्र सांसारिकविषयभोगेष्वेव पुरुषार्थपर्यवसाननिश्चयं बद्ध्वा<br>
ऐहलौकिकपारलौकिककर्माचरणनियमः सुदृढीकृतः । अनेन लौकिककर्मणा ।<br>
अनेन वैदिककर्मणा । अवखण्डितं नश्वरं सुखमुद्दिश्येत्यर्थः ॥ २५ ॥</p>
<p>स्वभावेतरनामासौ स्वसङ्कल्पमयात्मकः ।<br>
कश्चित्कदाचिद्भवति स्वभावेनैव नान्यथा ॥ २६ ॥</p>
<p>तत्रैकः प्रवृत्तिनियमः स्वाभाविकरागादिकृतः इतरस्तु शास्त्रकृतः ।<br>
द्विविधोऽप्ययं सङ्कल्पमयात्मकस्तयोः कदाचित्कश्चिदेव<br>
स्वाभाविकपुरुषयत्नेनैवेतरं जित्वा भवति नान्यथेत्यर्थः ॥ २६ ॥</p>
<p>आत्मनैवेदमखिलं सम्पन्नं द्वैतमद्वयम् ।<br>
खण्डो मधुरसेनेव मृदेव च महाघटः ॥ २७ ॥</p>
<p>तत्रोभयत्राप्यज्ञ आत्मैव स्वभावशास्त्रान्यतरानुसारी<br>
तत्तद्व्यापारसाधनफलात्मना विवर्तत इत्याह-आत्मनैवेति । खण्डः<br>
मधुसारशर्कराविशेषः ॥ २७ ॥</p>
<p>सन्निवेशविकारादिदेशकालादिसम्भवात् ।<br>
सम्भवत्यत्र नत्वीशे देशकालाद्यसम्भवात् ॥ २८ ॥</p>
<p>यद्यपि खण्डघटौ पूर्वतनद्रवपिण्डावस्थयोर्विनाशाद्विकारौ तथापि<br>
माधुर्यमृत्स्वरूपाविनाशात्तदंशे विवर्तदृष्टान्तौ । नहि तद्वद्ब्रह्मणि<br>
विकारः सम्भवति तद्वैधर्म्यादित्याह-सन्निवेशेति । अत्र मधुमृदादौ । ईशे<br>
ब्रह्मणि ॥ २८ ॥</p>
<p>इतः पुष्पमितः पत्रमहमित्युदितो यथा ।<br>
खण्डे स्वात्मनि नः सत्तारसोऽद्वित्वे द्वितां वहन् ॥ २९ ॥</p>
<p>अथवा खण्डो मधुरसेनेवेति वाक्ये खण्डो वनखण्डः मधुरसेन<br>
वसन्तद्रवेणेत्यर्थः तथा चाविकार एव वृक्षविकारहेतुर्जलभागो दृष्टान्त<br>
इत्याशयेनाह-इत इति । यथा वृक्षप्रविष्टो रसो जलमितः पत्रमितः पुष्पमहमिति<br>
वैचित्र्येणोदितः सन् अद्वित्वेऽपि द्वितां वहन् दृष्टस्तथा नः स्वात्मनि<br>
प्रसिद्धसत्तारूपं ब्रह्मापि इतः पत इतः कुड्यमहमित्यादितो भेदात्<br>
सर्वजगदात्मना आत्मनि द्वित्वमाहरद्विद्धीति परेणान्वयः ॥ २९ ॥</p>
<p>इतः पट इतः कुड्यमहमित्यादितस्तथा ।<br>
सर्वात्मनात्मनि ब्रह्म विद्धि त्वं द्वित्वमाहरत् ॥ ३० ॥</p>
<p>अद्याङ्कुरोऽहमद्यार्करुगहं त्वद्य वारिदः ।<br>
यथेति तिष्ठत्यम्भोदस्तथात्मा सदसद्वपुः ॥ ३१ ॥</p>
<p>यथा वा अम्भोदो मेघः अद्य ग्रीष्मे अर्करुगेवाहमिति ताद्रूप्येण तिष्ठति । तत<br>
आद्यवर्षारम्भे वारिदानावसरे वारिदोऽहमिति तिष्ठति । ततो<br>
भूमिप्रवेशेनाङ्कुरान्तर्जलात्मना प्रवेशे अद्याङ्कुरोहमिति तिष्ठति । तथा आत्मापि<br>
कालभेदेन भावाभावाकारो भूत्वा तिष्ठतीत्यर्थः ॥ ३१ ॥</p>
<p>इति भाव्यमनेनेदमित्थं सर्वेश्वरे ततम् ।<br>
क्रमं खण्डयितुं लोके कस्य नामास्ति शक्तता ॥ ३२ ॥</p>
<p>अयं च जगद्विवर्तनियमक्रमः कल्पितोऽपि न केनचिदन्यथा कर्तु शक्य इत्याह-इतीति<br>
। सर्वेश्वरे ब्रह्मणि । ततं प्रसिद्धम् ॥ ३२ ॥</p>
<p>आदर्शस्वच्छ आकाशे नैव स्वः प्रतिबिम्बति ।<br>
व्यतिरेकासम्भवतः कचत्येव हि केवलम् ॥ ३३ ॥</p>
<p>एवं वस्तुस्वभावनियतिरपि वस्तुभेदभिन्ना नान्यथा कर्तुं<br>
शक्येत्याशयेनाकाशादिस्वभावस्याज्ञातब्रह्मस्वभावस्य च वैलक्षण्यमाह##-<br>
प्रतिबिम्बति । कुतः । व्यतिरेकासम्भवतः आकाशे आकाशकार्ये भूतान्तरे वा<br>
आकाशभेदाभावात् । किन्तु केवलमाकाशं निष्प्रतिबिम्बदर्पणोदरवत्स्वच्छतया<br>
कचति । दीप्यत एवेत्यर्थः ॥ ३३ ॥</p>
<p>ब्रह्मणि त्वात्मनात्मैव स्थितः कचति बिम्बति ।<br>
द्वैतीभवत्यदेहोऽपि चिन्मयत्वात्स्वभावतः ॥ ३४ ॥</p>
<p>साविद्यं ब्रह्म तु न तथेत्याह-ब्रह्मणीति । कचति सर्ववस्तुशक्त्यादिरूपेण<br>
दीप्यते । जीवरूपेण प्रतिबिम्बति । भेदकल्पनया च द्वैतीभवति ॥ ३४ ॥</p>
<p>यद्यथैवात्मकचनं वेत्ति तं भवतात्मना ।<br>
असत्यमपि तन्नेह व्यभिचारी कदाचन ॥ ३५ ॥</p>
<p>अस्त्वेवं किं ततस्तत्राह-यदिति । तत्र सर्गादौ यद्वस्तु स्वभावेनात्मकचनं<br>
वृत्तं तं स्वभावमसत्यमपि भवता सत्येनात्मनाअ स्त्यं वेत्ति स च नियमो न<br>
कदाचन व्यभिचारीति सर्वापि नियतिः सिद्धेत्यर्थः ॥ ३५ ॥</p>
<p>हेमत्वकटकत्वे द्वे सत्यासत्यस्वरूपिणी ।<br>
हेम्नि भाण्डगते यद्वच्चित्त्वाचित्त्वे तथात्मनि [हमेभाण्डगते इति पाठः ।<br>
] ॥ ३६ ॥</p>
<p>सत्यानृतमिथुनीभावे वाचारम्भणश्रुतिदर्शितन्यायेन दृष्टान्तमाह##-</p>
<p>सर्वगत्वाच्चितेश्चित्त्वं नित्यं मनसि विद्यते [वेद्यते इति पाठः ।] ।<br>
हेमत्वं कटकस्येव जडभावः स्थितोऽन्यदा ॥ ३७ ॥</p>
<p>अतएव प्रथमकार्ये मनसि चिज्जडोभयरूपता दृश्यते तत्र यन्नित्यं<br>
तत्सत्यमित्याह-सर्वगत्वादिति । अन्यदा कदाचिदित्यर्थः ॥ ३७ ॥</p>
<p>चित्त्वजाड्यात्मकं चित्तं दृढं भावयति स्वयम् ।<br>
यथा यदैव यद्भावं तथा भवति तत्तदा ॥ ३८ ॥</p>
<p>चित्तजाड्येति पाठे चित्तस्य जाड्यं जडदेहविषयाकारस्तदात्मकं चित्तं<br>
दृढभावनया यदैव यथा देवनरस्थावरादिना येन प्रकारेण यदा यद्भावं<br>
भवति तदा तथैव तद्भावं भवति । अनुभवतीत्यर्थः ॥ ३८ ॥</p>
<p>काले काले चिता जीवस्त्वन्योन्यो भवति स्वयम् ।<br>
भाविताकारवानन्तर्वासनाकलिकोदयात् ॥ ३९ ॥</p>
<p>अतएव कालभेदेन जीवस्याहमाकारभेदानुभव इत्याह-काल इति । चिता<br>
अन्तर्वासनाकलिकानामुदयाद्विकासाद्वैचित्र्येण भाविताकारवान्सन् अन्योऽन्यो भवति ॥<br>
३९ ॥</p>
<p>स्वप्ने दृष्टो यथा ग्रामो याति सत्तान्यतेक्षणात् ।<br>
देहाद्देहं तथा याति देहोऽयं प्रतिभात्मकः ॥ ४० ॥</p>
<p>यथा स्वप्ने दृष्टो ग्रामो वनादिसत्तान्यतेक्षणाद्वनादिभावं याति तथा<br>
देहभूतोऽयं जीवोऽपि देहाद्देहान्तरभावं याति । यतः स्वप्नवदेव प्रतिभासात्मक<br>
इत्यर्थः ॥ ४० ॥</p>
<p>प्रतिभासो यथा स्वप्ने नरः कुड्यं पटो भवेत् ।<br>
भवत्यसत्यमेवेदं देहान्तरमिदं स्वतः ॥ ४१ ॥</p>
<p>यथा स्वप्ने प्रतिभासत इति प्रतिभासो दृश्यमानो नरो झटिति कुड्यं भूत्वा पटो<br>
भवेत्तथा मरणमूर्च्छायामपि प्रतिभासमानमिदं देहान्तरं भवतीत्यर्थः ॥<br>
४१ ॥</p>
<p>असत्यमेव म्रियते त्वसत्यं जायते पुनः ।<br>
जीवः स्वप्रतिभासेन स्वप्नवत्स्वान्यरूपवत् ॥ ४२ ॥</p>
<p>नन्व्यं देहः प्रत्यक्षं म्रियते दह्यते च स कथं देहान्तरं भवेत्तत्राह##-<br>
दाहादिदर्शनं स्वाविद्याकल्पितस्यैव न तद्वासनामयस्येति भावः ।<br>
स्वस्यान्यरूपवद्देहान्तरवदित्यर्थः ॥ ४२ ॥</p>
<p>कालेनैतादृशं रूपमिदं नान्यत्वमेति वै ।<br>
प्रकृतं निश्चयारूढं भ्रमन्त्येते भवः स्वतः ॥ ४३ ॥</p>
<p>तर्हि किं यौवनवार्धक्यवद्देहान्तरमप्येतद्देहस्य कालिकः परिणामः नेत्याह##-<br>
प्रकृतमिदं शरीरं बाल्याद्यवस्थामेदेपि तदेवेदमिति<br>
प्रत्यभिज्ञानिश्चयारूढम् । एते भूतभाविदेहास्तु न ।<br>
प्रत्यभिज्ञानाभावादन्येनान्ये सन्ति न सन्तीत्यादिभ्रान्तिं गच्छन्ति अतस्तेषां स्व्तो<br>
जीवत एव भवः वासनया समुद्भव इत्यर्थः ॥ ४३ ॥</p>
<p>वस्तु दृष्टमदृष्टं च स्वप्ने समनुभूयते ।<br>
जीवस्वप्ने जगद्रूपं विद्धि वेद्यविदां वर ॥ ४४ ॥</p>
<p>ननु कदापि प्रागदृष्टे देवादिशरीरभावे क्वास्य वासना तत्राह-वस्त्विति । इदं<br>
तु जगद्रूपं जीवस्वप्नेऽन्तर्गतं विद्धि । तस्य तत्र आवसथास्त्रयः स्वप्नाः इति<br>
श्रुतेरित्यर्थः । इदं तु स्वप्ने अननुभूतस्यापि दर्शनमिह<br>
जन्मन्यननुभूतामिप्रायेण । दृष्टं चादृष्टं च श्रुतं चाश्रुतं<br>
चानुभूतं चाननुभूतं च सर्वं पश्यति इति श्रुतिमवलम्ब्योक्तम् । वस्तुतस्त्वनादौ<br>
संसारे नाननुभूतं किञ्चिदस्तीति मरणकाले<br>
भाविदेहारम्भककर्मोद्बोधितवासनानुसारेणैव देहान्तरोद्भव इति बोध्यम् ॥ ४४ ॥</p>
<p>अजाग्रद्दृष्टिदृष्टो यः स्वाभिधानादिनेरितः ।<br>
न स्वप्नो विद्यते तस्मादच्छात्मा चितिमात्रकम् ॥ ४५ ॥</p>
<p>तर्हि वाक्यजन्यब्रह्मसाक्षात्कारलभ्यब्रह्मभावोपि देहान्तरवद्वासनामयः<br>
स्वप्न एव किं न स्यात्तत्राह-अजाग्रदिति । यः शिवमद्वैतं चतुर्थं मन्यन्ते इति<br>
स्वाभिधानादिना ईरितः अजाग्रद्दृष्ट्या तुरीयया दृष्टः परमात्मा तस्य<br>
उक्तलक्षणस्त्रिविधः स्वप्न एव न विद्यते जाग्रति कदापि तदनुभवाभावेन<br>
तद्वासनाऽप्रसिद्धेस्तस्य वासनामयत्वायोगात्तस्मादसावच्छात्मा<br>
चैतन्यमात्रमित्यर्थः ॥ ४५ ॥</p>
<p>अद्यापूर्वाभिधं स्वप्ने यथा पश्यति नान्यथा ।<br>
अग्रदृष्टं तथैवार्थं चेतनं चित्प्रपश्यति ॥ ४६ ॥</p>
<p>स एव चिदात्मा चेतनं जीवो भूत्वा अद्य अपूर्वाभिधममिनवं वर्तमानमर्थं<br>
यथा चित्स्वभावादेव पश्यति नान्यथा तथैवाग्रे दृष्टमप्यर्थं<br>
प्रपश्यतीत्यर्थः ॥ ४६ ॥</p>
<p>प्राक्तनी वासनाद्यापि पौरुषेणावजीयते ।<br>
ह्यःकुकर्माद्य यत्नेन प्रयाति हि सुकर्मताम् ॥ ४७ ॥</p>
<p>अत एवादृष्टविषयेऽपि भावनाप्रचयेन दृढीकृतवासना पूर्वदृष्टविषयां<br>
वासनां जयतीति पुरुषप्रयत्नप्राबल्यं प्रदर्शितमित्याह-प्राक्तनीति ॥ ४७ ॥</p>
<p>मोक्षादृते न शाम्यन्ति जीवतां चक्षुरादयः ।<br>
उन्मज्जन्ति निमज्जन्ति केवलं देशकालतः ॥ ४८ ॥</p>
<p>एवं जीवस्य वासनापरिणतिलक्षणो देहादिबन्दो वर्णितः । इदानीं कदा तच्छान्तिरिति<br>
वाञ्छायामाह-मोक्षादिति ॥ ४८ ॥</p>
<p>चितः स्वकलनात्तस्य देहोग्र इव तिष्ठति ।<br>
पञ्चात्माभावितोऽसत्यो महायक्षः शिशोरिव ॥ ४९ ॥</p>
<p>मोक्षं विनैव देहादिनिवृत्तिः किं न स्यात्तत्राह-चित इति । यतश्चितो यावन्मोक्षं<br>
देहाकारकलना वासना तिष्ठत्येव । स्वकलनैवैतस्य जीवस्य पञ्चात्मा देहोऽग्रे<br>
तिष्ठतीव । यथा शिशोर्भावितो महायक्षोऽग्रे तिष्ठति तद्वद्दुर्निवार इत्यर्थः ॥ ४९ ॥</p>
<p>मनोबुद्धिरहङ्कारस्तथा तन्मात्रपञ्चकम् ।<br>
इति पुर्यष्टकं प्रोक्तं देहोऽसावातिवाहिकः ॥ ५० ॥</p>
<p>इदानीं कथञ्चित् स्थूलदेहनिवारणेपि मोक्षं विना लिङ्गदेहलक्षणं पुर्यष्टकं<br>
दुर्निवारमित्याशयेन तद्दर्शयति-मन इति ॥ ५० ॥</p>
<p>अमूर्त एव चित्तात्मा खत्वमस्यातिपीनता ।<br>
वाततास्य महागुल्मो देहतास्य सुमेरुता ॥ ५१ ॥</p>
<p>ननु शास्त्रे ज्ञानेन्द्रियं कर्मेन्द्रियं प्राणा भूतानि<br>
अन्तःकरणमविद्याकामकर्माणि पुर्यष्टकमित्युक्तं तत्तु<br>
पञ्चीकृताकाशवाय्वादिलिङ्गघटितस्थूलान्तं मूर्तरूपमपि<br>
स्यात्तत्कथममूर्तमनोबुद्ध्याद्यष्टकमएव पुर्यष्टकमुक्तं तत्राह-अमूर्त<br>
एवेति । त्वदुक्तं मूर्तपुर्यष्टकं तदा स्याद्यदि पञ्चीकरणेनामूर्तानां<br>
तन्मात्राणां स्थौल्यं स्यात् । अयं तु तन्मात्ररूपो लिङ्गात्मा अमूर्त एव । अस्य<br>
खत्वं पञ्चीकृताकाशत्वमतिपीनतानिरवधिकं स्थौल्यं तच्च न सम्भवति ।<br>
नह्यमूर्तवासनाकोटीनामपि मेलने स्थौल्यं दृष्टं यदास्य खत्वमेव<br>
दुर्लभं तदा स्थूलवातता महान् गुल्मो वृक्ष इवात्यन्तमसम्भाविता । एवं<br>
स्थूलतेजोजलपृथ्वीतापि । एवं च स्थूलभूतानामेवासम्भवे अस्य<br>
परमाणोरप्यतिसूक्ष्मस्य देहता सुमेरुतेवात्यन्तासम्भावितेति न भौतिकदेहान्तं<br>
पुर्यष्टकं वर्ण्यत इत्यर्थः ॥ ५१ ॥</p>
<p>विरजस्त्वक्रमेणैव निरवस्थस्तु मुक्तिभाक् ।<br>
सुषुप्ततैकावस्थास्य जडाः क्रोडीकृता यया ॥ ५२ ॥</p>
<p>मुक्त्यनुपयोगादपि न मोक्षशास्त्रेऽत्र स्थूलसद्भावकल्पना युक्तेत्याशयेनाह##-<br>
विरजस्त्वे शमादिसाधनसम्पत्तौ वाक्याज्ज्ञानोदयक्रमेण<br>
मनःकल्पितस्वप्नप्रायप्रपञ्चस्य तन्मूलाज्ञानस्य च बाधे<br>
स्वकार्यकारणावस्थाबन्धद्वयशून्यस्य मुक्तिरुपपद्यते ।<br>
स्थूलभूतभौतिकमूर्तप्रपञ्चाभ्युपगमे तु तादृशस्य ज्ञानेन<br>
बाधादर्शनान्न मुक्तिरुपपद्यत इत्यर्थः एवं च निष्कर्षे स्वप्नसुषुप्ती द्वे<br>
एवावस्थे न जाग्रन्नाम्नी स्थूलविषया अन्या अवस्था केनचिदुपपादयितुं<br>
शक्येत्याशयेन ते विभज्य दर्शयति-सुषुप्ततेति सार्धेन । यया जडाः<br>
सर्वदेहादिप्रपञ्चा वासनात्मनोपसंहृत्य क्रोडीकृताः ॥ ५२ ॥</p>
<p>स्वप्ननाम्नी तथावस्था देहप्रत्ययशालिनी ।<br>
आमोक्षं भ्रमतीहायमिति स्थावरजङ्गमैः ॥ ५३ ॥</p>
<p>इति एवं परिदृश्यमानप्रकारेण स्थावरजङ्गमैराकारैरातिवाहिकदेह एव<br>
आमोक्षाद्भ्रमतीत्यर्थः ॥ ५३ ॥</p>
<p>कदाचिद्धि सुषुप्तस्थः कदाचित्स्वप्नवत्स्थितः ।<br>
आतिवाहिकदेहोऽयं सर्वस्यैवावतिष्ठते ॥ ५४ ॥</p>
<p>यदा सुषुप्तभावस्थो भाविदुःस्वप्नवेधितः ।<br>
तदा कालानलसमस्तिष्ठत्यनुदिताकृतिः ॥ ५५ ॥</p>
<p>भाविभिर्दुःस्वप्नैर्वासनात्मनान्तःप्रविष्टैर्वेधितो विद्ध इव गतस्मृतिरत<br>
एवानुदिताकृतिश्चित्प्रतिबिम्बखचितत्वादुपसंहृतजगत्त्वाच्च कालानलसमो<br>
दीप्तस्तिष्ठति । अनेनान्तर्ज्ञानशून्यनैयायिकादिषुषुप्तिः प्रयुक्ता ॥ ५५ ॥</p>
<p>स्थावराद्यास्ववस्थासु कल्पवृक्षदशासु च ।<br>
भवत्येव सुषुप्तस्थो घनमोहशिलाघनः ॥ ५६ ॥</p>
<p>तत्र स्थावरादिनिकृष्टावस्थासु जाड्याधिक्यात्सुषुप्तिप्राचुर्यमित्याह##-<br>
पुण्याधिक्यात्कृमिकीटक्षुत्तृषादिदुःखाभावादानन्दाधिक्येपि न<br>
मनुष्यादिवत्प्रबोधोऽस्तीति तमस्वितैवेत्यर्थः ॥ ५६ ॥</p>
<p>सुषुप्ततास्य जडता स्वप्नोत्थेयं हि संसृतिः ।<br>
यः प्रबोधोऽस्य सा मुक्तिस्तज्जाग्रद्या तु तुर्यता ॥ ५७ ॥</p>
<p>तथा च चित्तजाड्यप्रकर्ष एव सुषुप्तिश्चित्तश्रमणमेव संसृतिश्चित्तस्य तत्त्वबोध<br>
एव बन्धमुक्तिस्तुर्यतैवास्य जाग्रदिति पर्यवसन्नमित्याह-सुषुप्ततेत्यादिना ॥ ५७ ॥</p>
<p>जीवप्रबोधान्मुक्तिर्हि प्रबोधात्परमात्मताम् ।<br>
सोऽभ्येति क्षालितमलं ताम्रं कनकतामिव ॥ ५८ ॥</p>
<p>जीवप्रबोधान्मुक्तिर्या सा चेह द्विविधोच्यते ।<br>
एका जीवन्मुक्ततेति द्वितीया देहमुक्तता ॥ ५९ ॥</p>
<p>जीवन्मुक्तिर्हि तुर्यत्वं तुर्यातीतं पदं ततः ।<br>
बोधो जीवः प्रबोधोऽयं स च बुद्धिप्रयत्नतः ॥ ६० ॥</p>
<p>प्रबोधः उत्कृष्टचिन्मात्रब्रह्मरूपो भवति । स च बोधो बुद्धेः पुरुषप्रयत्नतः ॥<br>
६० ॥</p>
<p>ज्ञातप्रमाणो जीवोन्तर्यो जानातीह तन्मयः ।<br>
पश्यतीमं भयं चैव सुदीर्घस्वप्नविभ्रमम् ॥ ६१ ॥</p>
<p>तत्त्वतो यावान्यश्चेति ज्ञातप्रमाणो जीवः सर्वान्तर्यो जानाति भासयति साक्षी तन्मय<br>
एव भवतीत्यर्थः । यस्त्वज्ञातप्रमाणः सोऽपि परमार्थतः स्वस्थ<br>
एवाज्ञानाच्छिलावद्दृढीकृते स्वहृदये सुदीर्घस्वप्नविभ्रमं तीव्रं भयं<br>
पश्यतीति परेणान्वयः ॥ ६१ ॥</p>
<p>मिथ्योदितः स्वहृदये स्वस्थ एव शिलीकृते ।<br>
जीवानामन्तरे त्वन्यन्न किञ्चिच्चित्कलां विना ॥ ६२ ॥</p>
<p>तर्हि किं जीवानां हृदये वास्तवं भयमस्ति नेत्याह-जीवानामित्यादिना ॥ ६२ ॥</p>
<p>तामेवान्यतया पश्यन्मुधैव परिशोचति ।<br>
जीवाणोरन्तरे त्वन्यन्न किञ्चित्परमादृते ॥ ६३ ॥</p>
<p>यत्र तत्र जगद्दृष्टमहो मायाविजृम्भितम् ।<br>
स्थाल्यन्तः क्वथदम्बूनां यथा नाना भ्रमोदयः ॥ ६४ ॥</p>
<p>जीवाणूनां तथैवान्तर्मिथ्यासंसरणोदयः ।<br>
बन्धोस्य वासनाबन्धो मोक्षः स्याद्वासनालयः ॥ ६५ ॥</p>
<p>वासनान्तोऽस्य सौषुप्ती स्वप्ने विस्फुरति स्थितिः ।<br>
घनवासनमोहोऽयं जीवः स्थावरतादिभाक् ॥ ६६ ॥</p>
<p>अस्य जीवाणोः सौषुप्ती स्थितिर्वासनानामन्तोऽवधिः । तुर्यतुर्यातीतयोर्निर्वासनत्वात् । स च<br>
स्वप्ने स्फुरति वैचित्र्येण स्फुटीभवतीत्यर्थः । कथं स्फुटीभवति तदाह-घनेति<br>
॥ ६६ ॥</p>
<p>मध्यस्थवासनस्तिर्यक्पुरुषस्तनुवासनः ।<br>
यदान्तर्जीवितेनान्तो बहिर्जाता घटादयः ॥ ६७ ॥</p>
<p>तस्य वासनाक्षुधोत्कर्षादुत्तरोत्तरं शुभयोनिप्राप्तिरित्याह-मध्यस्थेति । पुरुषो<br>
मनुष्यगन्धर्वदेवगन्धर्वादिः । वासनानां क्षयतारतम्येन<br>
वैचित्र्यस्फुटीभावमुक्त्वा ग्राह्यग्रहणादिवैचित्र्येणापि तमाह-यदेत्यादिना ।<br>
यदा यस्मिन् सुषुप्तिविच्युतिकाले देहान्तः आनखाग्रव्याप्तप्राणाहम्भावलक्षणेन<br>
जीवितेन एतावान् देहपरिमित एवाहमित्यन्तः परिच्छेदो भवति तदा घटादयः<br>
पदार्था बहिर्जाताः सम्पन्नाः ॥ ६७ ॥</p>
<p>जीवैक्यादुभयोः सत्ता ग्राह्यग्राहकयोस्तदा ।<br>
आत्मानात्मसमालीढो बहिरन्तर्यदा चिता ॥ ६८ ॥</p>
<p>सन्तु बहिः किं ततस्तत्राह-जीवैक्यादिति । तदा<br>
चक्षुरादिद्वारनिर्गतान्तःकरणद्वारा निर्गतेन वृत्त्यवच्छिन्नजीवेन घटादीनां<br>
व्याप्तौ घटमहं जानामीति ग्राह्यग्राहकयोर्वासनात्मिका सत्ता तत्तद्वैचित्र्येण<br>
स्फुटीभवतीत्यर्थः । एतदेव स्पष्टमाह-आत्मेति । अन्तः स्थित आत्मा जीवो यदा<br>
बहिरनात्मसमालीढो भवति तदा चिता ग्राह्यग्राहकवासना<br>
मृगतृष्णेवाध्यस्तविभागेन सोदया उदेतीत्यर्थः ॥ ६८ ॥</p>
<p>तदा ग्राह्यग्रहणधीर्मृगतृष्णेव सोदया ।<br>
नेह सन्त्यज्यते किञ्चिन्नेह किञ्चिन्न गृह्यते ॥ ६९ ॥</p>
<p>एवं हेयोपादेयवैचित्र्यमपि वासनाध्यस्तमेव न वास्तवमित्याह-नेहेति ॥ ६९ ॥</p>
<p>बाह्यान्तरकलाकारश्चिदात्मैकः प्रकाशते ।<br>
त्रिजगच्चिच्चमत्कारस्त्वलं भेदविकल्पनैः ।<br>
शोभिताः स्मश्चिति चिरात्सबाह्यान्तर्न [सबाह्याद्यं न इति पाठः ।]<br>
विद्यते ॥ ७० ॥</p>
<p>शोभितास्तत्त्वबोधेन विराजमानाः । सबाह्याभ्यन्तरं जगच्चिद्व्यतिरिक्तं न विद्यते<br>
कालत्रयेऽपीत्यर्थः ॥ ७० ॥</p>
<p>अब्धिर्यथा जलमपास्त समस्तभेदः खादच्छमेव सकलं<br>
द्रवमेकशुद्धम् ।<br>
सर्वं तथेदमपहस्तितभेदजातमाद्यं परं पदमनामयमेव बुद्धम् ॥<br>
७१ ॥</p>
<p>यथा अब्धिः समुद्रस्तत्त्वतो विमृष्टः अपास्तसमस्ततरङ्गबुद्बुदादिभेदः<br>
खादाकाशादप्यच्छं सकलमेकं शुद्धं जलमेव तथा इदं सर्व जगत्तत्त्वतो<br>
बुद्धं सत् अपहस्तितं निरस्तं वासनावस्थावैचित्र्यभेदजातं यस्य<br>
तथाविधमनामयं परं पदमेवेत्यर्थः ॥ ७१ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पू० इन्द्रियार्थोपलम्भविचारो नामैकपञ्चाशः सर्गः ॥ ५१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
इन्द्रियार्थोपलम्भविचारो नामैकपञ्चाशः सर्गः ॥ ५१ ॥</p>
<h1 id="०५२">०५२</h1>
<p>द्विपञ्चाशः सर्गः ५२</p>
<p>श्रीवसिष्ठ उवाच ।</p>
<p>यो जीवस्यादितः स्वप्नो नानाकलनकोमलः ।<br>
तमिमं विद्धि संसारं न सत्यं नाप्यसन्मयम् ॥ १ ॥</p>
<p>जीवस्वप्नो जगत्तत्रासंसक्त्या तत्परिक्षयः ।<br>
तदर्थमर्जुनाख्यानं वसिष्ठेनावतार्यते ॥</p>
<p>ननु स्वप्नः सर्वेषां जीवानां प्रत्येकं भिन्नः जाग्रत्प्रपञ्चस्तु सर्वेषां<br>
साधारणः सर्वैः स्वप्नवैधर्म्येणानुभूयमानः कथं स्वप्नः स्यात्तत्राह##-<br>
स्वप्नस्तमेवममस्माकं जाग्रदिति कल्पितं संसारं विद्धि ॥ १ ॥</p>
<p>न पुम्स इव जीवस्य स्वप्नः सम्भवति क्वचित् ।<br>
तेनैते जाग्रतो भावा जाग्रत्स्वप्नकृतोऽत्र हि ॥ २ ॥</p>
<p>किमर्थमेवं कल्प्यत इति चेद्व्यष्टीनामिव समष्टेः स्वप्नान्तराप्रसिद्धेरित्याह##-<br>
जाग्रत्स्वप्नोभयस्थानकृतोदया न स्वप्नतो भिद्यन्त इत्यर्थः ॥ २ ॥</p>
<p>जीवस्वप्नमिमं दीर्घं क्षिप्रताप्रतिभासतः ।<br>
असत्यमप्यवस्तुत्वाद्विद्धि वेद्यविदां वर ॥ ३ ॥</p>
<p>असत्यत्वावस्तुत्वाभ्यामपि तस्य स्वप्नतां साधयन्वैधर्म्यानुभवे निमित्तं<br>
दर्शयति-जीवस्वप्नमिति । अस्मदीयस्वप्नवत्क्षिप्रबाध्यताया अप्रतिभासतो<br>
हेतोदीर्घम् । तथा च तैर्घ्यमेव वैधर्म्यभ्रमहेतुरिति भावः ॥ ३ ॥</p>
<p>स्वप्नात्स्वप्नान्तरमिव गच्छन्तो जीवजीवकाः ।<br>
असत्यमेव पश्यन्ति घनसत्यतयानघ ॥ ४ ॥</p>
<p>अजडे जडता तात जडे चाजडतोदिता ।<br>
असत्ये सत्यता जीवजीवानुभवमोहतः ॥ ५ ॥</p>
<p>वस्तुस्वभाववैपरीत्यदर्शनादप्यस्य स्वप्नतेत्याह-अजडे इति । अजडे ब्रह्मणि<br>
भूतभुवनादिजडता तथा जडे चाहङ्कारादिदेहान्ते आत्मत्वाभिमानादजडता उदिता ।<br>
जीवस्य समष्टेरेकदेशभूता ये व्यष्टिजीवास्तदनुभवलक्षणान्मोहतो भ्रान्तेः ॥ ५ ॥</p>
<p>भानोरप्यन्तरखिलं पश्यन्तस्त्रिजगद्भ्रमम् ।<br>
भ्रमन्ति स्वप्नसम्भ्रान्ता इव जीवा भिदालिभिः ॥ ६ ॥</p>
<p>जीवाः भिदालिभिर्भेदकल्पनपरम्पराभिर्भ्रमन्ति ॥ ६ ॥</p>
<p>सर्वगत्वादनन्तत्वात्स्वस्य जीवस्य जीवतः ।<br>
यद्भावयन्ति चेतन्ति तदेवाश्विति सत्यवत् ॥ ७ ॥</p>
<p>कल्पितभेदेषु सत्यत्वारोपे कारणमाह-सर्वगत्वादिति । व्यष्टित्वादेव<br>
जीवतोऽप्यत्यन्तजीवभूतस्य स्वस्य परमार्थतः सर्वगत्वादनन्तत्वादपरिच्छेदेन<br>
सत्यत्वाच्च यद्यद्भावयन्ति तदेव आशु तत्संसक्त्या स्वसत्तारोपेण सत्यवच्चेतन्ति ।<br>
तथा च तत्संसक्तित्यागात्तत्सत्यताभ्रमनिवृत्तौ बुद्धतत्त्वस्य जीवन्मुक्तिः<br>
सिद्ध्यतीति भावः ॥ ७ ॥</p>
<p>पुण्डरीकाक्षनिर्दिष्टामसंसक्तिगतिं शुभाम् ।<br>
यामालिङ्ग्य महाबाहो जीवन्मुक्तो महामुनिः ॥ ८ ॥</p>
<p>अयमेवार्थो भगवद्गीतायां भगवताप्यर्जुनायोपदिष्ट इत्याह-पुण्डरीकाक्षेति ।<br>
शुभां शृण्विति शेषः ॥ ८ ॥</p>
<p>पाण्डोः पुत्रोऽर्जुनो नाम सुखं जीवितमात्मनः ।<br>
क्षिपयिष्यति निर्दुःखं तथा क्षेपय जीवितम् ॥ ९ ॥</p>
<p>तदर्थमर्जुनाख्यायिकामवतारयति-पाण्डोरिति । सुखं जीवन्मुक्तिसुखविशिष्टम् ।<br>
जीवितमाशु क्षिपयिष्यति क्षेप्स्यति । स्वार्थे णिचि गुणाभावश्छान्दसः ॥ ९ ॥</p>
<p>श्रीराम उवाच ।</p>
<p>भविष्यति कदा ब्रह्मन्सोऽर्जुनः पाण्डुनन्दनः ।<br>
कीदृशीं च हरिस्तस्य कथयिष्यत्यसक्तताम् ॥ १० ॥</p>
<p>श्रीवसिष्ठ उवाच ।</p>
<p>अस्ति सन्मात्रमात्मेति परिकल्पितनामकम् ।<br>
स्थितमात्मन्यनाद्यन्ते नभसीव महानभः ॥ ११ ॥</p>
<p>अर्जुनावतारे कारणं वक्तुं सर्वमूलमनुक्रामति-अस्तीत्यादिना । स्थितमिति । स्वे<br>
महिम्नि प्रतिष्ठितः इति श्रुतेः ॥ ११ ॥</p>
<p>दृश्यते विमले तस्मिन्नयं संसारविभ्रमः ।<br>
कटकादि यथा हेम्नि तरङ्गादि यथाम्भसि ॥ १२ ॥</p>
<p>चतुर्दशविधा भूतजातयः प्रस्फुरन्त्यलम् ।<br>
तस्मिन्संसारजालेऽस्मिञ्जाले ऽसकुनयो यथा ॥ १३ ॥</p>
<p>तस्मिन्दृश्यमाने संसारजाले । शकुनयः पक्षिणः ॥ १३ ॥</p>
<p>तत्रैते यमचन्द्रार्कशक्राद्याः शंसितक्रमाः ।<br>
भूतपञ्चकसंसारलोकपालत्वमागताः ॥ १४ ॥</p>
<p>तत्र तासु भूतजातिषु मध्ये शंसितः श्रुतिस्मृत्यादिवर्णितः क्रमश्चरित्रं येषाम्<br>
। भूतपञ्चकं पञ्चीकृततन्मात्रपञ्चकं तल्लक्षणे संसारे लोकपालत्वं<br>
तत्तल्लोकाधिपत्यम् ॥ १४ ॥</p>
<p>इदं पुण्यमुपादेयं हेयं पापमिदं त्विति ।<br>
तैः स्वसङ्कल्पघटिताद्वेदनात्स्थापिता स्थितिः ॥ १५ ॥</p>
<p>इदं श्रुतिस्मृतिसमाचारविहितं पुण्यमुपादेयम् इदं तन्निषिद्धं पापं हेयमिति<br>
स्वाधिकारानुरूपसङ्कल्पघटिताद्वेदनात्स्थितिर्मर्यादा स्थापिता ॥ १५ ॥</p>
<p>तस्याद्य यावदनघ प्रवाहपतिते निजे ।<br>
कर्मण्यचलसङ्काशस्थिरं चित्तमवस्थितम् ॥ १६ ॥</p>
<p>अस्त्वेवं किं ततस्तत्राह-तस्येति । तस्य वक्ष्यमाणयमस्य अद्य यावदेतावत्कालं<br>
स्वीये अधिकारकर्मणि अचलवत्स्थिरं चित्तं मनः अवस्थितम् ॥ १६ ॥</p>
<p>भगवान्स यमः किञ्चिद्गते प्रतिचतुर्युगे ।<br>
तपः प्रकुरुते भूतदलनात्पापशङ्कया ॥ १७ ॥</p>
<p>प्रतिचतुर्युगम् । वीप्सायामव्ययीभावः । कदाचित्किञ्चित्तपः प्रकुरुते । प्रतिचतुर्युगं<br>
किञ्चिद्गते द्वापरान्ते इति वा ॥ १७ ॥</p>
<p>कदाचिदष्टौ वर्षाणि दश द्वादश वापि च ।<br>
कदाचित्पञ्चसप्तादि कदाचित्षोडशापि च ॥ १८ ॥</p>
<p>तत्र कालनियमो नास्तीत्याह-कदाचिदिति ॥ १८ ॥</p>
<p>उदासीनवदासीने तस्मिन्नियमसंस्थितौ ।<br>
न हिनस्ति जगज्जाले मृत्युर्भूतानि कानिचित् ॥ १९ ॥</p>
<p>तस्मिन् यमे नियमसंस्थितौ तपसि आसीने सति मृत्युः कानिचिदपि भूतानि न हिनस्ति ॥ १९<br>
॥</p>
<p>तेन नीरन्ध्रभूतौघनिःसञ्चारं महीतलम् ।<br>
भवति प्रावृषि स्वेदी कुञ्जरो मशकैरिव ॥ २० ॥</p>
<p>तेनाहिंसनेन हेतुना महीतलं नीरन्ध्रैर्बहुभिर्भूतौघैर्निःसञ्चारं<br>
सञ्चारायोग्यं भवति । स्वेदी स्वेदवान् ॥ २० ॥</p>
<p>अथैतानि विचित्राणि भूतानि बहुयुक्तिभिः ।<br>
क्षिपयन्ति सुरा राम भुवो भारनिवृत्तये ॥ २१ ॥</p>
<p>सुरा विष्ण्वादिदेवाः युक्तिभिः अंशावतारभारतयुद्धाद्युपायैः क्षिपयन्ति<br>
हिंसनेन विरलीकुर्वन्तीति यावत् ॥ २१ ॥</p>
<p>एवं युगसहस्राणि व्यवहारशतानि च ।<br>
समतीतान्यनन्तानि भूतानि च जगन्ति च ॥ २२ ॥</p>
<p>अयं च भारावतारादिव्यवहारो बहुशो वृत इत्याह-एवमिति ॥ २२ ॥</p>
<p>वैवस्वतोऽद्य तु यमो य एष पितृनायकः ।<br>
अनेन त्वधुना साधो परिक्षीणेषु केषुचित् ॥ २३ ॥</p>
<p>युगेष्वघविघाताय वर्षाणि द्वादशात्मना ।<br>
व्रतचर्येह कर्तव्या दूरास्तजनकर्षणा ॥ २४ ॥</p>
<p>अघानां पापानां विघाताय । कर्तव्या भविष्यतीति शेषः । दूरेऽस्तं जनानां<br>
कर्षणं पीडनं यस्याम् ।अस्माद्विशेषणाद्व्रतचर्या<br>
अहिंसादिघटितनिर्विकल्पसमाधिरूपेति गम्यते ॥ २४ ॥</p>
<p>तेनेयमुर्वी नीरन्ध्रा भूतैर्मर्त्यैरमृत्युभिः ।<br>
दीना प्रपन्ना गुल्मेव भारभूतैर्भविष्यति ॥ २५ ॥</p>
<p>प्रपन्नगुल्मा वनगुल्मसङ्कीर्णेति यावत् ॥ २५ ॥</p>
<p>भूभारपरिभूताङ्गी हरिं शरणमेष्यति ।<br>
कान्ता दस्युपराभूता दीना पतिमिव प्रिया ॥ २६ ॥</p>
<p>हरिर्देहद्वयेनाथ महीमवतरिष्यति ।<br>
देवांशैरखिलैः सार्धं नरनारायणं गतैः ॥ २७ ॥</p>
<p>नरं नारायणं च गतैरनुगतैः । साहाय्यार्थमवतीर्णैरिति याव्त् ॥ २७ ॥</p>
<p>वसुदेवसुतस्त्वेको वासुदेव इति श्रुतः ।<br>
देहो भविष्यति हरेर्द्वितीयः पाण्डवोऽर्जुनः ॥ २८ ॥</p>
<p>युधिष्ठिर इति ख्यातो धर्मपुत्रो भविष्यति ।<br>
अम्भोधिमेखलाभूपः पाण्डोः पुत्रः स धर्मवित् ॥ २९ ॥</p>
<p>अम्भोधिमेखलाया भूमेर्भूपो राजा । अम्भोधिमेखलां भुवं पातीति वा ।<br>
आतोऽनुपरार्गे कः ॥ २९ ॥</p>
<p>दुर्योधन इति ख्यातस्तस्य भ्राता पितृव्यजः ।<br>
भविष्यति दृढद्वन्द्वो भीमो बभ्रुरहेरिव ॥ ३० ॥</p>
<p>तस्य पितृव्यजो भ्राता भविष्यति । तस्य द्वन्द्वः प्रतियोद्धा भीमो भविष्यतीति योज्यम् ।<br>
बभ्रुर्नकुलः । अहेः सर्पस्येव ॥ ३० ॥</p>
<p>अन्योन्यं हरतोरुर्वीं तयोः सङ्ग्रामलोलयोः ।<br>
अष्टादशात्राक्षौहिण्यो घटिष्यन्त्यत्र भीषणाः ॥ ३१ ॥</p>
<p>आसमन्तात् त्रायत् इति आत्रा सेना तदक्षौहिण्यः । अत्र भारतयुद्धे कुरुक्षेत्रे वा<br>
घटिष्यन्ति ॥ ३१ ॥</p>
<p>तत्क्षयेण विभारत्वं भुवो विष्णुः करिष्यति ।<br>
राघवाऽर्जुनदेहेन बृहद्गाण्डीवधन्वना ॥ ३२ ॥</p>
<p>हे राघव बृहद्गाण्डीवं धनुर्यस्य । धनुषश्च इत्यनङ् ।<br>
तथाविधेनार्जुनदेहेन विभारत्वं भारावतरणं करिष्यतीति पूर्वत्रान्वयः ॥ ३२ ॥</p>
<p>विष्णोरर्जुननामादौ प्राकृतं भावमास्थितः ।<br>
हर्षामर्षान्वितो देहो नरधर्मा भविष्यति ॥ ३३ ॥</p>
<p>नरधर्मा अज्ञप्राय इति यावत् ॥ ३३ ॥</p>
<p>सेनाद्वयगतान्दृष्ट्वा स्वजनान्मरणोन्मुखान् ।<br>
विषादमेष्यत्युद्योगं युद्धाय न करिष्यति ॥ ३४ ॥</p>
<p>स्वजनान्बन्धून् ॥ ३४ ॥</p>
<p>तमर्जुनाभिधं देहं प्राप्तकार्यैकसिद्धये ।<br>
हरिर्बुद्धेन देहेन बोधयिष्यति राघव ॥ ३५ ॥</p>
<p>बुद्धेन स्वतः सिद्धात्मबोधेन कृष्णदेहेन ॥ ३५ ॥</p>
<p>न जायते म्रियते वा कदाचिन्नायं भूत्वा भविता वा न भूयः ।<br>
अजो नित्यः शाश्वतोऽयं पुराणो न हन्यते हन्यमाने शरीरे ॥ ३६ ॥</p>
<p>बोधनप्रकारमेव विस्तराद्वर्णयति-न जायत इत्यादिना । आद्यन्तविकारयोर्निषेधे<br>
मध्यतनविकारचतुष्टयं प्रसक्तं वारयति-नायमिति । भाविजन्मादिप्रतिषेधो ॥<br>
३६ ॥</p>
<p>य एनं वेत्ति हन्तारं यश्चैनं मन्यते हतम् ।<br>
उभौ तौ न विजानीतो नायं हन्ति न हन्यते ॥ ३७ ॥</p>
<p>एनमुक्तस्वभावमात्मानं यो हन्तारं वेत्ति यश्च हतं मन्यते तावुभौ<br>
नात्मानं तत्त्वतो विजानीतः । अज्ञानमेव हन्तृहन्तव्यताभ्रान्तिनिमित्तमिति यावत् ॥ ३७<br>
॥</p>
<p>अनन्तस्यैकरूपस्य सतः सूक्ष्मस्य खादपि ।<br>
आत्मनः परमेशस्य किं कथं केन नश्यति ॥ ३८ ॥</p>
<p>त्रिभिः किंवृत्तैर्नाश्यनाशप्रकारनाशहेतूनां प्रतिक्षेपः ॥ ३८ ॥</p>
<p>अनन्तमव्यक्तमनादिमध्यमात्मानमालोकय संविदात्मन् ।<br>
संविद्वपुः स्फारमलब्धदोषमजोऽसि नित्योऽसि निरामयोऽसि ॥ ३९ ॥</p>
<p>स्फारमपरिच्छिन्नमतएवालब्धदोषं संविद्वपुश्चैतन्यस्वरूपमेवासि ।<br>
अतएवाजोऽसि । नित्योसि निरस्ताज्ञानतत्कार्यकलङ्काञ्जनश्चासीति न<br>
बन्धुसंसक्तितन्मरणादिसम्भावनाप्रयुक्तं दुःखं तवोचितमिति भावः ॥ ३९ ॥</p>
<p>इत्यार्षे श्रीवासिष्ठमहारामा० वा० दे० मोक्षो० निर्वाणप्रकरणे पू० अर्जुनोपाख्याने</p>
<h1 id="०५२-1">०५२</h1>
<p>नरनारायणावतारकथनं नाम द्विपञ्चाशः सर्गः ५२</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
नरनारायणावतारकथनं नाम द्विपञ्चाशः सर्गः ॥ ५२ ॥</p>
<h1 id="०५३">०५३</h1>
<p>त्रिपञ्चाशः सर्गः ५३</p>
<p>श्रीभगवानुवाच ।</p>
<p>अर्जुन त्वं न हन्ता त्वमभिमानमलं त्यज ।<br>
जरामरणनिर्मुक्तः स्वयमात्मासि साश्वतः ॥ १ ॥</p>
<p>वर्ण्यतेऽहङ्कृतेस्त्यागः सङ्गत्यागादिलक्षणम् ।<br>
उपास्यज्ञेयरूपे च दशाभेदव्यवस्थिते ॥</p>
<p>तत्रादौ स्वबन्धुहन्ताहमित्यादिरूपोऽहन्ताभिमानः एते मदीया बान्धवा<br>
इत्यादिममताभिमानश्च तव सर्वदुःखनिदानमिति स एव त्याज्य इत्याह-अर्जुनेति ।<br>
हे अर्जुन त्वं जरामरणादिषडूर्मिनिर्मुक्तः अतएव शाश्वतः स्वबन्ध्वादीनां<br>
सर्वभूतानां स्वयं साक्षादात्मासि । अतस्त्वं कस्यापि न हन्ता । अहं<br>
हन्तेत्यभिमानमलमत्यन्तं त्यजेत्यर्थः ॥ १ ॥</p>
<p>यस्य नाहङ्कृतो भावो बुद्धिर्यस्य न लिप्यते ।<br>
हत्वापि स इमाṁल्लोकान्न हन्ति न निबध्यते ॥ २ ॥</p>
<p>अभिमानत्यागफलमाह-यस्येति । यस्य वधादिप्रवृत्तिकाले<br>
अहममुङ्घातयामीत्यहङ्कृतो भावो नास्ति उत्तरकालं च यस्य<br>
बुद्धिस्तत्फलहर्षविषादादिना न लिप्यते स पुरुष इमान्सर्वान् लोक्यन्त इति<br>
लोकाश्चतुर्विधभूतजातयस्तान्हत्वा प्राणैर्वियोज्यापि कमपि न हन्ति । सर्वत्र<br>
शाश्वतैकात्मतत्त्वस्य वधादिविकारास्पर्शिनस्तथैव सत्त्वात् देहादीनां च<br>
मायामात्रत्वेन नित्यमसत्त्वादेव वन्ध्यापुत्रस्येव वधाप्रसक्तेरिति भावः ।<br>
अतस्तत्प्रयुक्तपापफलेनापि न निबध्यते यथेश्वर इत्यर्थः ॥ २ ॥</p>
<p>यैव सञ्जायते संविदन्तः सैवानुभूयते ।<br>
अयं सोऽहमिदं तन्म इत्यन्तः संविदं त्यज ॥ ३ ॥</p>
<p>हन्तृलादिधर्मकदेहादितादात्म्यभ्रान्तिसंवेदनवशादेव<br>
तद्धर्महन्तृत्वादेरात्मनि प्रतिभासो न स्वतः अतस्तदेव प्रथमं त्यजेत्याह##-<br>
संविद्बुद्धिवृत्तिर्देहाद्यभिमानरूपा अन्यादृशी वा । अहं<br>
कार्यकारणसङ्घातः । स हन्ता अहं । इदमेतद्देहादिसम्बन्धि तद्बन्ध्वादि मे<br>
मम । इत्येवं संविदं भ्रान्तिवृत्तिं त्यजेत्यर्थः ॥ ३ ॥</p>
<p>अनयैव च युक्तोऽस्मि नष्टोऽस्मीति च भारत ।<br>
अभितः सुखदुःखाभ्यामवशः परितप्यसे ॥ ४ ॥</p>
<p>अनया उक्तलक्षणया संविदा हन्तृत्वादिभिर्युक्तोऽस्मि । तत्प्रयुक्तपापैश्च नष्टः ।<br>
बन्धुनाशाद्यैहिकानर्थैर्नरकपाताद्यामुष्मिकानर्थैश्च युक्तोऽस्मीति च भ्रान्त्या<br>
सुखदुःखाभ्यां परितप्यसे ॥ ४ ॥</p>
<p>स्वात्मांशैः क्रियमाणानि गुणैः कर्माणि भागशः ।<br>
अहङ्कारविमूढात्मा कर्ताहमिति मन्यते ॥ ५ ॥</p>
<p>स्वात्मनः अंशवत्परिच्छेदकत्वेनांशास्तैः सत्त्वादिगुणविकारैर्देहेन्द्रियादिभिः<br>
क्रियमाणानि कर्माणि ॥ ५ ॥</p>
<p>चक्षुः पश्यतु कर्णश्च शृणोतु त्वक्स्पृशत्विदम् ।<br>
रसना च रसं यातु कात्र कोऽहमिति स्थितिः ॥ ६ ॥</p>
<p>विमर्शे तु चक्षुरादीनामेव रूपादिविषये प्रवृत्तिर्नात्मन इति न तत्कृतैरस्य<br>
कर्तृत्वप्रसक्तिरित्याशयेनाह-चक्षुरिति ।<br>
अत्रास्मिंश्चक्षुरादिकरणकार्यसङ्घाते अहं कः न कश्चिदिति । अहमिति स्थितिः का । न<br>
युक्तेत्यर्थः ॥ ६ ॥</p>
<p>कलनाकर्मणि रते मनस्यपि महात्मनः ।<br>
न कश्चिदत्राहमिति क्लेशभागे क एव ते ॥ ७ ॥</p>
<p>कलना सङ्कल्पादिस्तल्लक्षणे स्वकर्मणि रते प्रसक्ते सत्यपि अत्रास्मिन्मन##-<br>
प्रविष्टो यदर्थं शोचसि स नास्त्येवेत्यर्थः ॥ ७ ॥</p>
<p>बहुभिः समवायेन यत्कृतं तत्र भारत ।<br>
एकोऽभिमानदुःखेन हासायैव हि गृह्यते ॥ ८ ॥</p>
<p>यत्र सङ्घातकृते कार्ये तदन्तर्गतस्याप्येकैकस्य सङ्घाताभिमानदुःखेन शोके<br>
उपहास्यता तत्र किं वाच्यं तद्बहिर्भूतस्य तदनुशोचने इत्याशयेनाह##-<br>
दुःखमेकः शोचितुमर्हति इति ॥ ८ ॥</p>
<p>कायेन मनसा बुद्ध्या केवलैरिन्द्रियैरपि ।<br>
योगिनः कर्म कुर्वन्ति सङ्गं त्यक्त्वात्मशुद्धये ॥ ९ ॥</p>
<p>किं च निरहङ्कारस्य फलासङ्गरहितं कायिकादित्रि विधं शास्त्रीयं कर्म<br>
चित्तशुद्धिद्वारा ज्ञानोद्दीपकत्वात्परमपुरुषार्थायैव भवतीति न ते<br>
स्वधर्माद्युद्धादुःखप्रसक्तिरित्याह-कायेनेति । योगिनोऽत्रारुरुक्षवः [अत्र<br>
मुमुक्षव इति पाठः ।] ॥ ९ ॥</p>
<p>अहन्त्वविषचूर्णेन येषां कायो न मारितः ।<br>
कुर्वन्तोऽपि हरन्तोऽपि न च ते निर्विषूचिकाः ॥ १० ॥</p>
<p>न मारितो मरणाय व्यापारितः । पुनः पुनर्मृत्युहेतुभोगलाम्पट्येन प्रवर्तित<br>
इत्यर्थः । निर्विषूचिकाः निरस्तरागाद्यामयाः । लौकिकं शास्त्रीयं कर्म<br>
कुर्वन्तोऽप्यानुषङ्गिकं तत्फलं हरन्त उपभुञ्जाना अपि न च ते कुर्वन्तो<br>
हरन्तश्चेत्यर्थः ॥ १० ॥</p>
<p>न क्वचिद्राजते कायो ममतामेध्यदूषितः ।<br>
प्राज्ञोऽप्यतिबहुज्ञोऽपि दुःशील इव मानवः ॥ ११ ॥</p>
<p>क्वचिल्लौकिके शास्त्रीये वा व्यवहारे न राजते । अनर्थानास्कन्दितपुरुषार्थाय न कल्पत<br>
इति यावत् ॥ ११ ॥</p>
<p>निर्ममो निरहङ्कारः समदुःखसुखः क्षमी ।<br>
यः स कार्यमकार्यं वा कुर्वन्नपि न लिप्यते ॥ १२ ॥</p>
<p>कार्यमवश्यकर्तव्यं शास्त्रीयं कर्म । अकार्यमनावश्यकं लौकिकम् । नतु<br>
निषिद्धमप्रसक्तेः ॥ १२ ॥</p>
<p>इदं च ते पाण्डुसुत स्वकर्म क्षात्रमुत्तमम् ।<br>
अपि क्रूरमतिश्रेयः सुखायैवोदयाय च ॥ १३ ॥</p>
<p>क्षात्रं क्षत्रियाणां विहितं सङ्ग्रामेष्वपलायनं बन्धुवधरूपत्वात् क्रूरमपि<br>
चित्तशुद्धिद्वारा ब्रह्मज्ञानादिसुखायैव । तथा<br>
धर्मयशोराज्यस्वर्गाद्यभ्युदयाय चेत्यति श्रेय एवेत्यर्थः ॥ १३ ॥</p>
<p>अपि कुत्सितमप्यन्यदप्यधर्ममयक्रमम् ।<br>
श्रेष्ठं ते स्वं यथा कर्म तथेहामृतवान्भव ॥ १४ ॥</p>
<p>तर्हि यद्बन्धुवधादन्यद्द्रोणभीष्मकृपादिगुरुवधरूपं कुत्सितं कर्म<br>
तन्मया कथं कार्यमित्यर्जुनस्य तत्राधर्मत्वशङ्कां सत्यशपथाशिषा<br>
निवारयन्नाह-अपीति । पूजार्हेषु<br>
तद्विपरीतशस्त्रोद्यमनप्रकरणाद्यधर्मबहुलक्रममपि ते स्वं युद्धकर्म यथा<br>
येन सत्येन शास्त्रप्रामाण्येन श्रेष्ठं तथा तेन सत्येन इहास्मिन्युद्धे अमृतवान्<br>
अमरणधर्मा विजयी भवेत्यर्थः ॥ १४ ॥</p>
<p>मूर्खस्यापि स्वकर्मैव श्रेयसे किमु सन्मतेः ।<br>
मतिर्गलदहङ्कारा पतितापि न लिप्यते ॥ १५ ॥</p>
<p>यत्र अज्ञस्यापि स्वधर्मः श्रेयसे तत्र तत्त्वज्ञस्य<br>
तस्मान्नरकादिप्रसक्तिर्दूरापास्तैव । पातित्यावहैर्महापातकादिकोटिभिरपि<br>
निरहङ्कारमतेर्लेपाभावादित्याशयेनाह-मूर्खस्यापीति ॥ १५ ॥</p>
<p>योगस्थः कुरु कर्माणि सङ्गं त्यक्त्वा धनञ्जय ।<br>
निःसङ्गस्त्वं यथाप्राप्तकर्मवान्न निबध्यसे ॥ १६ ॥</p>
<p>किं च राज्यलाभादिलोभप्रयुक्ते युद्धे लोभगूलाअनि पापानि रसमूलास्तथाऽऽमयाः इति<br>
न्यायेन कदाचिदधर्मप्रसक्तिः स्यात्फलात्सङ्गत्यागेन<br>
सिद्ध्यसिद्धिसमतालक्षणयोगस्थस्य तु तत्प्रसक्तिरपि नास्तीति तां<br>
योगस्थितिमुपदिशति-योगस्थ इति ॥ १६ ॥</p>
<p>शान्तब्रह्मवपुर्भूत्वा कर्म ब्रह्ममयं कुरु ।<br>
ब्रह्मार्पणसमाचारो ब्रह्मैव भवसि क्षणात् ॥ १७ ॥</p>
<p>अथवा वक्ष्यमाणलक्षणब्रह्मार्पणबुद्ध्या कृतं शास्त्रीयमिदं कर्म न ते<br>
बन्धायेत्याह-शान्तेति ॥ १७ ॥</p>
<p>ईश्वरार्पितसर्वार्थ ईश्वरात्मा निरामयः ।<br>
ईश्वरः सर्वभूतात्मा भव भूषितभूतलः ॥ १८ ॥</p>
<p>निर्विशेषब्रह्मतत्त्वज्ञानेन तदसामर्थ्ये सगुणेश्वरार्पणबुद्ध्या वा कर्म कुरु<br>
ततोऽपि न कर्मबन्ध इत्याह-ईश्वरेति ॥ १८ ॥</p>
<p>सन्न्यस्तसर्वसङ्कल्पः समः शान्तमना मुनिः ।<br>
सन्न्यासयोगयुक्तात्मा कुर्वन्मुक्तमतिर्भव ॥ १९ ॥</p>
<p>अथवा सर्वसङ्कल्पत्यागलक्षणसन्न्यासयोगयुक्त्यापि न ते<br>
कर्मबन्धप्रसक्तिरित्याह-सन्न्यस्तेति ॥ १९ ॥</p>
<p>अर्जुन उवाच ।</p>
<p>सङ्गत्यागस्य भगवंस्तथा ब्रह्मार्पणस्य च ।<br>
ईश्वरार्पणरूपस्य सन्न्यासस्य च सर्वशः ॥ २० ॥</p>
<p>एवमुपदिष्टोऽर्जुनः सङ्गत्यागादीनां तल्लक्षणैर्विभागं जिज्ञासुः पृच्छति##-</p>
<p>तथा ज्ञानस्य योगस्य विभागः कीदृशः प्रभो ।<br>
क्रमेण कथयैतन्मे महामोहनिवृत्तये ॥ २१ ॥</p>
<p>श्रीभगवानुवाच ।</p>
<p>सर्वसङ्कल्पसंशान्तौ प्रशान्तघनवासनम् ।<br>
न किञ्चिद्भावनाकारं यत्तद्ब्रह्म परं विदुः ॥ २२ ॥</p>
<p>आअत्यन्तिकसङ्गत्यागस्य तत्त्वपरिज्ञानमन्तरेणायोगाद्ब्रह्मात्मतत्त्वमेव<br>
भगवान् प्रथमं लक्षणेन निर्दिशति-सर्वेति । तथा च<br>
निर्विकल्पसमाधिपरिपाकसाक्षात्कारानुभवसिद्धं निष्प्रपञ्चं<br>
प्रत्यगात्मरूपमेव ब्रह्मेत्यर्थः ॥ २२ ॥</p>
<p>तदुद्योगं विदुर्ज्ञानं योगं च कृतबुद्धयः ।<br>
ब्रह्म सर्वं जगदहं चेति ब्रह्मार्पणं विदुः ॥ २३ ॥</p>
<p>तदुद्योगं तदाकारावहितचित्तवृत्तिमज्ञाननिवृत्तिफलोपहितां<br>
ज्ञानामाहुस्तदनुकूलधारामात्ररूपां तु योगमित्यर्थः । ब्रह्मण्यभिमन्तव्यस्य<br>
जगतस्तदभिमन्तुरहङ्कारस्य च बाधो मुख्यं ब्रह्मार्पणमित्याह-ब्रह्मेति ॥<br>
२३ ॥</p>
<p>अन्तःशून्यं बहिःशून्यं पाषाणहृदयोपमम् ।<br>
शान्तमाकाशकोशाच्छं न दृश्यं न दृशः परम् ॥ २४ ॥</p>
<p>ब्रह्मणि जगदहङ्कारयोर्बाधोपपत्तये तत्राध्यस्तत्वं वक्तुं<br>
ब्रह्मस्वरूपमाह-अन्तःशून्यमित्यादिना । न दृश्यमिति । सर्वदृश्यनिषेधे<br>
दृशोऽपि दृश्यत्वान्निषेधः किं न स्यादित्याशङ्क्याह-न दृशः परमिति ।<br>
दृशो दृश्यतानिषेधो वा तदा स्यादय्दि दृशः परं दृगन्तरं स्यात् नतु<br>
तदस्तीत्यर्थः ॥ २४ ॥</p>
<p>तत ईषद्यदुत्थानमीषदन्यतयोदितम् ।<br>
स जगत्प्रतिभासोऽयमाकाशमिव शून्यता ॥ २५ ॥</p>
<p>ततस्तादृशस्वभावादीषदन्यतयोदितं यत्समुत्थानं सोऽयं जगत्प्रतिभासः स<br>
गन्धर्वनगराकाशमिव । शून्यतैवेत्यर्थः ॥ २५ ॥</p>
<p>भावोऽहमिति कोऽप्येष प्रत्येकमुदितश्चितेः ।<br>
कोटिकोट्यंशकलितः क इत्रैनं प्रति ग्रहः ॥ २६ ॥</p>
<p>सन्न्यासोपवर्णनोपपत्त्यर्थं ब्रह्मणि जगदारोपवदेव तदंशेषु जीवेषु<br>
प्रत्येकमहम्भावाध्यास इति न तत्राग्रहो युक्त इत्याह-भाव इति द्वाभ्याम् ॥ २६ ॥</p>
<p>अपृथग्भूत एवैष पृथग्भूत इव स्थितः ।<br>
पृथक्त्वं हि न पर्यन्तो नाहमित्यवगच्छति ॥ २७ ॥</p>
<p>एषः अहमिति भावः स्वाधिष्ठानादपृथग्भूत एव । हि यस्माद्धेतोः पृथक्त्वं<br>
पर्यन्तः परिच्छेदः स च ब्रह्मणि न । असंश्च नाहमिति कश्चिदवगच्छति ।<br>
तथाचावगन्तृत्वेन पृथक्त्वोपपत्तिः पृथक्त्वेन<br>
चावगन्तृत्वोपपत्तिरित्यवश्यमन्यतरस्मिन् हेये निरुपपत्तिकं पृथक्त्वमेव<br>
हेयमिति भावः ॥ २७ ॥</p>
<p>यथेहाहं तथेहास्ति घटादीहापि मर्कटः ।<br>
स्वमीहैवं तथाम्भोधिः किमहन्तां प्रति ग्रहः ॥ २८ ॥</p>
<p>अहन्तायामुक्तो न्यायो घटादिममतेहायामपि योज्य इति<br>
दर्शयंस्तन्मूलाहन्ताग्रहत्यागमेव द्रढयति-यथेति । यथा अहमीहा<br>
अहम्भावो न पृथगस्ति तथा इह प्रतीति घटादिममतेहालक्षणो मर्कटोपि पृथङ्<br>
नास्तीति नञनुषङ्गेण योज्यम् । तथा च द्विविधापीहा अम्भोधिरिव पूर्णं<br>
स्वमात्मैवेति नाहन्ताग्रहो युक्त इत्यर्थः ॥ २८ ॥</p>
<p>विकल्पभेदे स्फुरिते संवित्सारमयात्मनि ।<br>
वैचित्र्येण विचित्रेपि किमेकत्वेऽपि नो ग्रहः ॥ २९ ॥</p>
<p>किञ्चाहम्ममतादिसर्वविकल्पभेदे तत्तद्विषयवैचित्र्येण विचित्रे स्फुरितेऽपि<br>
तत्सत्तास्फूर्तिनिमित्ते अवस्थात्रयानुगते संवित्सारमात्रस्वभावे<br>
सर्वविकल्पागमापायसाक्षिणि प्रत्यगात्मन्येकत्वमपि स्फुरत्येव । एवं सति<br>
तत्राप्याग्रहो युक्तः स कुतो नो न क्रियत इत्यर्थः ॥ २९ ॥</p>
<p>इति ज्ञातविभागस्य बुद्धौ तस्य परिक्षयः ।<br>
कर्मणां यः फलत्यागस्तं सन्न्यासं विदुर्बुधाः ॥ ३० ॥</p>
<p>इति उक्तरीत्या विमृश्य ज्ञातसारासारविभागस्य पुरुषस्य बुद्धौ<br>
तस्याहम्ममताग्रहस्य यः परिक्षयस्तेन चार्थसिद्धः<br>
सर्वकर्मफलेष्वस्पृहालक्षणस्त्यागः ॥ ३० ॥</p>
<p>त्यागः सङ्कल्पजालानामसंसङ्गः स कथ्यते ।<br>
समस्तकलनाजालस्येश्वरत्वैकभावना ॥ ३१ ॥</p>
<p>तेन च सर्वसङ्कल्पत्यागलक्षणः असंसङ्गः सिद्ध्यतीति प्रथमप्रश्नोप्युत्तरित<br>
इत्याह-त्याग इति । चतुर्थप्रश्नस्योत्तरमाह-समस्तेति । सर्वस्य द्वैतजालस्य<br>
वाचारम्भणश्रुत्युक्तन्यायेन तदुपादानेश्वरमात्रात्वभावनेत्यर्थः ॥ ३१ ॥</p>
<p>गलितद्वैतनिर्भासमेतदेवेश्वरार्पणम् ।<br>
अबोधवशतो भेदो नाम्नैवैषां चिदात्मनि ॥ ३२ ॥</p>
<p>तत्रोपपत्तिमाह-अबोधवशत इति ॥ ३२ ॥</p>
<p>बोधात्मा किल शब्दार्थो जगदेकं न संशयः ।<br>
अहमाशा जगदहं स्वमहं कर्म चाप्यहम् ॥ ३३ ॥</p>
<p>तद्दृढीकाराय भगवान् स्वस्य सार्वात्म्यलक्षणां विभूतिमाह-अहमाशा<br>
इत्यादिना । गच्छतीति जगत् चरम् । स्वं कर्माश्रयः ॥ ३३ ॥</p>
<p>कालोऽहमहमद्वैतं द्वैतं चाहमहं जगत् ।<br>
मन्मना भव मद्भक्तो मद्याजी मां नमस्कुरु ।<br>
मामिवैष्यसि युक्त्वैवमात्मानं मत्परायणः ॥ ३४ ॥</p>
<p>अद्वैतं परं द्वैतमपरं रूपं तन्नियम्यं जगच्चाहमेवेत्यर्थः । एवं द्विरूपे<br>
मयि अधिकारतारतम्येन मनो यस्य स मन्मनाः भव । तादृशे मयि तथैव<br>
भक्तः श्रवणकीर्तनादिनवविधभक्तिमान्भव । तादृशस्य मे ज्ञानयज्ञेन<br>
कर्मयज्ञेन वा यजनशीलो भवेत्यर्थः । एवमुक्तप्रकारद्वयेनापि युक्त्वा मयि<br>
चित्तं निवेश्य मामेवात्मानं स्वात्मभूतमेष्यसि साक्षात्परम्परया च<br>
प्राप्स्यसीत्यर्थः ॥ ३४ ॥</p>
<p>अर्जुन उवाच ।</p>
<p>द्वे रूपे तव देवेश परं चापरमेव च ।<br>
कीदृशं तत्कदा रूपं तिष्ठाम्याश्रित्य सिद्धये ॥ ३५ ॥</p>
<p>एवमुक्तोऽर्जुनस्ते द्वे रूपे तद्युक्तियोग्यमधिकारं कालविभागं च जिज्ञासमानः<br>
पृच्छति-द्वे इति ॥ ३५ ॥</p>
<p>श्रीभगवानुवाच ।</p>
<p>सामान्यं परमं चैव द्वे रूपे विद्धि मेऽनघ ।<br>
पाण्यादियुक्तं सामान्यं शङ्खचक्रगदाधरम् ॥ ३६ ॥</p>
<p>सामान्यं सर्वजनसाधारणं सुबोधमित्यर्थः ॥ ३६ ॥</p>
<p>परं रूपमनाद्यन्तं यन्ममैकमनामयम् ।<br>
ब्रह्मात्मपरमात्मादिशब्देनैतदुदीर्यते ॥ ३७ ॥</p>
<p>परं अशुद्धचित्तैर्दुरधिगमम् ॥ ३७ ॥</p>
<p>यावदप्रतिबुद्धस्त्वमनात्मज्ञतया स्थितः ।<br>
तावच्चतुर्भुजाकारदेवपूजापरो भव ॥ ३८ ॥</p>
<p>तत्क्रमात्सम्प्रबुद्धस्त्वं ततो ज्ञास्यसि तत्परम् ।<br>
मम रूपमनाद्यन्तं येन भूयो न जायते ॥ ३९ ॥</p>
<p>ततश्चित्तशुद्धिक्रमत् ॥ ३९ ॥</p>
<p>यदि वा वेद्यविज्ञातो भावस्तदरिमर्दन ।<br>
तन्ममात्मानमात्मानमात्मनश्चाशु संश्रय ॥ ४० ॥</p>
<p>तुशब्दार्थे वाशब्दः । इदं च सगुणभजनं मया तुभ्यं चित्तशुद्ध्यभावं<br>
सम्भाव्योक्तं यदि तु तव भावश्चित्तं वेद्यं वेदनार्हं विज्ञातम् । भावे क्तः ।<br>
विज्ञानैकस्वभावं ब्रह्म यस्य तथाविधः शुद्ध इति मन्यसे तत्तर्हि मम<br>
ईश्वरस्य आत्मानं पारमार्थिकस्वरूपभूतं शोधिततत्पदार्थं आत्मनः स्वस्य<br>
च आत्मानं शोधितत्वम्पदार्थरूपं चैकरसीकृत्याखण्डपरिपूर्णात्मानं<br>
संश्रय । बुद्ध्वा तन्निष्ठो भवेत्यर्थः ॥ ४० ॥</p>
<p>इदं चाहमिदं चाहमिति यत्प्रवदाम्यहम् ।<br>
तदेतदात्मतत्त्वं तु तुभ्यं ह्युपदिशाम्यहम् ॥ ४१ ॥</p>
<p>अहमाशा जगदहमित्यादिविभूत्युपदेशस्यापि तत्तदधिष्ठानस्वतत्त्वपरिशोधन<br>
एव तात्पर्यमित्याह-इदं चाहमिति ॥ ४१ ॥</p>
<p>मन्ये साधुविबुद्धोसि पदे विश्रान्तवानसि ।<br>
सङ्कल्पैरवमुक्तोऽसि सत्यैकात्ममयो भव ॥ ४२ ॥</p>
<p>मदुपदेशावबोधेन तव सद्य एव स्वरूपे विश्रान्तिः सेत्स्यतीत्युत्साहजननाय<br>
सिद्धवत्कृत्याह-मन्ये इति ॥ ४२ ॥</p>
<p>सर्वभूतस्थमात्मानं सर्वभूतानि चात्मनि ।<br>
पश्य त्वं योगयुक्तात्मा सर्वत्र समदर्शनः ॥ ४३ ॥</p>
<p>आत्मानमधिष्ठानत्वेनानुगतम् । आत्मन्यध्यस्तानि ॥ ४३ ॥</p>
<p>सर्वभूतस्थमात्मानं भजत्येकत्वमात्मनः ।<br>
सर्वथा वर्तमानोऽपि न स भूयोऽभिजायते ॥ ४४ ॥</p>
<p>सर्वथा सर्वप्रकारेण समाधिवृत्त्य व्यवहारवृत्त्या वा वर्तमानोऽपि ॥ ४४ ॥</p>
<p>एकत्वं सर्वशब्दार्थ एकशब्दार्थ आत्मनः ।<br>
आत्मापि च न सन्नासद्गतो यस्याशु तस्य तत् ॥ ४५ ॥</p>
<p>सर्वभूतस्थमात्मानं इति श्लोकस्य तात्पर्यं स्वयमेव वर्णयति-एकत्वमिति ।<br>
सर्वभूतेष्वधिष्ठानतया स्थितमात्मानं पश्यति तदा स<br>
सर्वशब्दस्यार्थोऽधिष्ठानव्यतिरिक्तस्यालाभादेकत्वं भजते स च एकशब्दार्थ<br>
आत्मनः प्रतीचः स्वभावे पर्यवसन्नः स आत्मापि च न सत् मूर्तभूतत्रयस्वभावः<br>
नाप्यसत् सूक्ष्मभूतद्वयस्वभावः किन्तु भूमानन्दचिदेकस्वभावो<br>
यस्यानुभवं गतस्तस्याशु तदवगमसमकालमेव तज्जन्मादिसर्वविक्रियारहितं<br>
भूमानन्दात्मकं कैवल्यं पर्यवस्यतीति तत्तात्पर्यमित्यर्थः ॥ ४५ ॥</p>
<p>त्रैलोक्यचेतसामन्तरालोको यः प्रकाशकः ।<br>
अनुभूतिमुपारूढः सोऽहमात्मेति निश्चयः ॥ ४६ ॥</p>
<p>तस्य केनाप्यननुभवादत्यन्तपरोक्षतां प्रसक्तां वारयति-त्रैलोक्येत्यादिना ॥ ४६<br>
॥</p>
<p>त्रैलोक्यपयसामन्तर्यो रसानुभवः स्थितः ।<br>
गव्यानामब्धिजानां च सोऽयमात्मेति भारत ॥ ४७ ॥</p>
<p>त्रैलोक्यस्थानां पयसां जलानाम् । गोर्विकारा गव्यानि तेषां दुग्धादीनाम् ।<br>
अब्धिजानां लवणादीनां चकारादिक्षुमध्वादीनां च जिह्वाग्रसन्निकृष्टानां यो<br>
रसानुभवः सोऽयमात्मैवेति न पारोक्ष्यप्रसक्तिरित्यर्थः ॥ ४७ ॥</p>
<p>अन्तः सर्वशरीराणां यः सूक्ष्मोनुभवः स्थितः ।<br>
मुक्तोऽनुभवनीयेन सोऽयमात्मास्ति सर्वगः ॥ ४८ ॥</p>
<p>अनुभवनीयेन विषयजातेन मुक्तो रहितः अतएव दुर्लक्ष्यत्वात्सूक्ष्मः ॥ ४८ ॥</p>
<p>समग्रपयसामन्तर्यथा घृतमिव स्थितम् ।<br>
तथा सर्वपदार्थानां देहानां संस्थितः परः ॥ ४९ ॥</p>
<p>सर्वपदार्थानामन्तरधिष्ठानतया देहानामन्तस्तु प्रकाशकतया च संस्थितः ॥<br>
४९ ॥</p>
<p>सर्वाम्भोनिधिरत्नानां सबाह्याभ्यन्तरे यथा ।<br>
तेजस्तथास्मि देहानामसंस्थित इव स्थितः ॥ ५० ॥</p>
<p>देहान्तःस्थितिं दृष्टान्तेन विशदयति-सर्वेति । यथा सर्वरत्नानामन्तर्गतं<br>
तेजो बहिरपि प्रकाशयति तद्वदित्यर्थः ॥ ५० ॥</p>
<p>यथा कुम्भसहस्राणां सबाह्याभ्यन्तरे नभः ।<br>
जगत्त्रयशरीराणां तथात्माहमवस्थितः ॥ ५१ ॥</p>
<p>असंस्थित इवेत्युक्तितात्पर्यविषयमलेपकत्वं दृष्टान्तान्तरेण विशदयति-यथेति<br>
॥ ५१ ॥</p>
<p>मुक्ताफलशतौघानां तन्तुः प्रोतवपुर्यथा ।<br>
तथायं देहलक्षाणां स्थित आत्मास्त्यलक्षितः ॥ ५२ ॥</p>
<p>सर्वदेहेष्वन्तः स्थित्वान्तर्यामितया विधारकत्वेऽप्यलक्ष्यत्वे दृष्टान्तमाह##-</p>
<p>ब्रह्मादौ तृणपर्यन्ते पदार्थनिकुरम्बके ।<br>
सत्तासामान्यमेतद्यत्तमात्मानमजं विदुः ॥ ५३ ॥</p>
<p>तत्राधिष्ठानात्मना निर्विकारस्थितिर्ब्रह्मता सैव वास्तवी । या तु मुक्तासु<br>
तन्तुवदन्तर्यामितया स्थितिर्या च रत्नेषु प्रभावत्प्रकटजीवतया स्थितिस्ते उभे<br>
अध्यस्तसापेक्षे जगद्व्यवहारार्थे कल्पिते इति न वास्तवं हन्तव्यं हन्ता<br>
तत्प्रयुक्तपापं तत्फलप्रदो वा स्वात्मातिरिक्त इत्याशयेनाह-ब्रह्मादाविति त्रिभिः<br>
॥ ५३ ॥</p>
<p>तदीषत्स्फुरिताकारं ब्रह्म ब्रह्मैव तिष्ठति ।<br>
अहन्तादि जगत्तादि क्रमेण भ्रमकारिणा ॥ ५४ ॥</p>
<p>आत्मैवेदं जगद्रूपं हन्यते हन्ति वात्र किम् ।<br>
शुभाशुभैर्जगद्दुःखैः किमस्यार्जुन लिप्यते ॥ ५५ ॥</p>
<p>प्रतिबिम्बेष्विवादर्शसमं साक्षिवदास्थितम् ।<br>
नश्यत्सु न विनश्यन्तं यः पश्यति स पश्यति ॥ ५६ ॥</p>
<p>अध्यस्तैर्वधादिदोषैरलेपे दृष्टान्तान्तरमाह-प्रतिबिम्बेष्विति ॥ ५६ ॥</p>
<p>इदं चाहमिदं नेति इतीदं कथ्यते मया ।<br>
एवमात्मास्मि सर्वात्मा मामेवं विद्धि पाण्डव ॥ ५७ ॥</p>
<p>सर्वदेहेषु अहमहमिति प्रथमानश्चिदम्श एवाहं जडदेहेन्द्रियविषयांशो<br>
नाहमिति विभागोक्तिरपि दर्पणप्रतिबिम्बितेष्वनेकदर्पणान्तरेषु घटादिषु<br>
व्यावृत्तदर्पणस्वरूपपरिचयाय दर्पणादर्पणविभागोक्तिवदेवेत्याह-इदं<br>
चाहमिति । इतिशब्द आद्योऽर्थविभागप्रकारपरः द्वितीयस्तूक्तिविभागप्रकारपर<br>
इत्यपौनरुक्त्यम् । एवं दर्प।ङ्वदेवालेपकोऽद्वय एवात्मा एवात्मा सन्नहं<br>
सर्वात्मास्मि ॥ ५७ ॥</p>
<p>इमाः सर्वाः प्रवर्तन्ते सर्गप्रलयविक्रियाः ।<br>
आत्मन्यहन्ताचित्तस्थाः पयःस्पन्दा इवाम्बुधौ ॥ ५८ ॥</p>
<p>अहन्ता अभिमानवृत्तिस्तद्वति चित्ते तिष्ठन्तीति तत्स्थाः ॥ ५८ ॥</p>
<p>यथोपलत्वं शैलानां दारुत्वं च महीरुहाम् ।<br>
तरङ्गाणां जलत्वं च पदार्थानां तथात्मता ॥ ५९ ॥</p>
<p>आत्मता पारमार्थिकीत्यर्थः ॥ ५९ ॥</p>
<p>सर्वभूतस्थमात्मानं सर्वभूतानि चात्मनि ।<br>
यः पश्यति तथात्मानमकर्तारं स पश्यति ॥ ६० ॥</p>
<p>अकर्तारं प्रतिबिम्बचेष्टासु दर्पणवदेवाव्यापृतमित्यर्थः ॥ ६० ॥</p>
<p>नानाकारविकारेषु तरङ्गेषु यथा पयः ।<br>
कटकादिषु वा हेम भूतेष्वात्मा तथाऽर्जुन ॥ ६१ ॥</p>
<p>नानातरङ्गवृन्दानि यथा लोलानि वारिणि ।<br>
कटकादीनि वा हेम्नि भूतान्येवं परात्मनि ॥ ६२ ॥</p>
<p>पदार्थजातं भूतानि बृहद्ब्रह्म च भारत ।<br>
एकमेवाखिलं विद्धि पृथक्त्वं न मनागपि ॥ ६३ ॥</p>
<p>दर्पणतत्प्रतिबिम्बवदेकमेव ॥ ६३ ॥</p>
<p>किं तद्भावविकाराणां गम्यमस्ति जगत्त्रये ।<br>
क्व ते वापि जगत्किं वा किं मुधा परिमुह्यसि ॥ ६४ ॥</p>
<p>यदा निर्विकारं ब्रह्मैवैकं तदा जन्मादिभावविकाराणां<br>
गम्यमात्माश्रयभूतं किमन्यदस्ति । ते बन्धुवधादिभावविकारा वा क्व सन्ति ।<br>
जगदपि किं वान्यदस्ति । न किञ्चिदित्यर्थः ॥ ६४ ॥</p>
<p>इति श्रुत्वाऽभयं त्वन्तर्भावयित्वा सुनिश्चितम् ।<br>
जीवन्मुक्ताश्चरन्तीह सन्तः समरसाशयाः ॥ ६५ ॥</p>
<p>अन्तः अभयं ब्रह्म भावयित्वा सम्यगनुभूय ॥ ६५ ॥</p>
<p>निर्मानमोहा जितसङ्गदोषा अध्यात्मनित्या विनिवृत्तकामाः ।<br>
द्वन्द्वैर्विमुक्ताः सुखदुःखसञ्ज्ञैर्गच्छन्त्यमूढाः पदमव्ययं तत् ॥<br>
६६ ॥</p>
<p>तेषामेवोक्तलक्षणविशिष्टानां विदेहकैवल्यावाप्तिरपीत्याशयेनाह##-</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०<br>
अर्जुनोपाख्याने अर्जुनोपदेशो नाम त्रिपञ्चाशः सर्गः ॥ ५३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे<br>
पूर्वार्धेऽर्जुनोपदेशो नाम त्रिपञ्चाशः सर्गः ॥ ५३ ॥</p>
<h1 id="०५४">०५४</h1>
<p>चतुःपञ्चाशः सर्गः ५४</p>
<p>श्रीभगवानुवाच ।</p>
<p>भूय एव महाबाहो शृणु मे परमं वचः ।<br>
यत्तेऽहं प्रीयमाणाय वक्ष्यामि हितकाम्यया ॥ १ ॥</p>
<p>सुखदुःखादिसम्बन्धे हेतुर्हानक्रमस्तथा ।<br>
यदालम्ब्य च तद्धानं तत्सर्वमिह कीर्त्यते ॥</p>
<p>द्वन्द्वैर्विमुक्ताः सुखदुःखसञ्ज्ञैस्तत्पदं गच्छन्तीत्युक्तं तत्र<br>
द्वन्द्वसम्बन्धे को हेतुः कश्च तद्विमोक्षोपायः किमालम्ब्य<br>
चेत्याशङ्कापरिहारद्वारेणात्मतत्त्वमुपदेष्टुकामो भगवानुवाच-भूय एवेति<br>
। प्रीयमाणाय प्रीत्या श्रोतुकामाय उपदिश्यमानार्थग्रहणेन सन्तुष्यते च ॥ १ ॥</p>
<p>मात्रास्पर्शा हि कौन्तेय शीतोष्णसुखदुःखदाः ।<br>
आगमापायिनो नित्यास्तांस्तितिक्षस्व भारत ॥ २ ॥</p>
<p>तत्रादौ विषया एव सुखदुःखरूपा इत्यभेदभ्रमं वारयन्नाह-मात्रास्पर्शा<br>
इति । मीयन्ते विषया एभिरिति मात्रा इन्द्रियाणि तेषां विषयसंस्पर्शास्ते<br>
शीतोष्णाद्यनुभावनप्रयुक्तसुखदुःखहेतवः । अथवा स्पृश्यन्त इति स्पर्शाः<br>
शब्दादयः । शीतोष्णग्रहणमुदाहरणार्थम् । यथा शीतं ग्रीष्मे सुखदमुष्णं<br>
दुःखदं ते पुनः शिशिरे विपरीते इति न विषयाः सुखदुःखरूपा इत्यर्थः । एवं<br>
दुःखहेतून्प्रदर्श्य तन्निवारणोपायमाह-तांस्तितिक्षस्वेति ।<br>
तितिक्षोक्तिर्वैराग्यस्याप्युपलक्षणम् । तथा च प्रियेषु विरज्यस्व अप्रियेषु<br>
तितिक्षस्वेत्यर्थः ॥ २ ॥</p>
<p>ते तु नैकात्मनश्चान्ये क्वाऽतो दुःखं क्व वा सुखम् ।<br>
अनाद्यन्तेऽनवयवे कुतः पूरणखण्डने ॥ ३ ॥</p>
<p>यया बुद्ध्या तद्विरागतितिक्षे सिध्यतस्तामाह-ते त्विति । ते मात्राः स्पर्शाश्च ते<br>
सुखदुःखे वा । चकारादन्यदपि । एकात्मनः<br>
अद्वयपूर्णानन्दस्वभावात्स्वात्मनोऽन्ये न अतः । एवम्बोधादित्यर्थः । किं च<br>
प्रियतमधनपुत्रादिसम्पदा पूर्णोऽहमिति भ्रान्त्या आभिमानिकं सुखं<br>
तद्वियोगाद्यप्रियसम्पत्त्या खण्डितोऽहमिति दुःखं च स्यात्ते अपि निरवयवे<br>
पूरणखण्डनासम्भवदर्शने निवर्तेते इत्याह-अनाद्यन्ते इति ॥ ३ ॥</p>
<p>संस्थिता स्पर्शमात्राख्या मात्रास्पर्शभ्रमात्मकः ।<br>
समदुःखसुखो धीरः सोऽमृतत्वाय कल्पते ॥ ४ ॥</p>
<p>यस्य स्पर्शानां विषयाणां मात्राणामिन्द्रियाणां चाख्यानमाख्या<br>
सत्यताप्रतीतिः संस्थिता उपशान्ता भवति स मात्रास्पर्शभ्रमात्मको जीवो धीरस्यास्तीति<br>
धीरस्तत्त्वदर्शी समदुःखसुखो भूत्वा अमृतत्वाय कल्पत इत्यर्थः ॥ ४ ॥</p>
<p>सर्वत्वादात्मनश्चैते सुभेदाः संस्थिता इव ।<br>
असद्रूपास्त्वसद्रूपं कथं सोढुं न शक्यते ॥ ५ ॥</p>
<p>नन्वप्रिया दुःखादयः कथं स्वं प्रतिकूलवेदनीयतास्वभावं जह्युर्येन ते<br>
सह्याः स्युस्तत्राह-सर्वत्वादिति । निरतिशयानन्दैकरसस्यात्मन एव सर्वत्वादेते<br>
दुःखादिभेदाः शोभना भेदाः सुभेदाः प्रियतमधनपुत्रादिभेदा इव संस्थिता<br>
न प्रतिकूलवेदनीयतां भजन्ते । प्राक्तनेन तु प्रातिकूल्यस्वभावेनासद्रूपा इत्यर्थः ॥<br>
५ ॥</p>
<p>मनागपि न विद्यन्ते सुखदुःखे तु सर्वशः ।<br>
सर्वत्वादात्मतत्त्वस्य सत्ता कथमनात्मनः ॥ ६ ॥</p>
<p>तदेव स्फुटीकृत्य समर्थयति-मनागपीति ॥ ६ ॥</p>
<p>नासतो विद्यते भावो नाभावो विद्यते सतः ।<br>
नास्त्येव सुखदुःखादि परमात्मास्ति सर्वगः ॥ ७ ॥</p>
<p>नन्वसदपि दुःखाद्यात्मन्युत्पद्यते असत एव स्वकारणसमवायः स्वसत्तासम्बन्ध<br>
आद्यक्षणसम्बन्धो वा उत्पत्तिरिति कणभक्षाक्षचरणाद्युक्तिं प्रतिक्षिपति-नासत<br>
इति । असतो दुःखादेर्भावः सत्ता न विद्यते । सतः अभावः असत्ता च न विद्यते ।<br>
स्वभाववैपरीत्यायोगात् । वाचारम्भणादिश्रुत्या विकारमात्रस्यासत्त्वनिश्चयात् । ननु<br>
सर्वविकाराणामसत्त्वे<br>
पिण्डाद्यन्यतमविकारानालिङ्गितप्रकृतिमृदाद्यदर्शनात्तस्याप्यसत्त्वे<br>
शून्यतापरिशेषः किं न स्यादिति चेन्न । विकारेष्वनुगतसद्बुद्धेर्निर्विषयत्वायोगेन<br>
विकारासत्त्वेऽपि शून्यपरिशेषानापत्तेः । यदि तदप्यसदेव स्यात्तर्हि घटः असन् पटः<br>
असन्नित्येवान्ववर्त्स्यत् । सत्सदित्येव चानुवर्तते अतस्तन्मात्रमेव परिशिष्यते । यस्तु<br>
विकारेषु सदिदमित्यमिमानः सोऽधिष्ठानसत्तानुवेधादेव न स्वत इति सुखदुःखादि<br>
नास्त्येवेत्यर्थः ॥ ७ ॥</p>
<p>सत्त्वासत्त्वमती त्यक्त्वा चैतयोर्जगदात्मनोः ।<br>
त्यक्त्वा न किञ्चिन्मध्ये च शेषे बद्धपदो भव ॥ ८ ॥</p>
<p>जगतः सत्त्वमतिं निरतिशयानन्दात्मनः असत्त्वमतिं च त्यक्त्वा<br>
तयोर्जगदात्मनोर्मध्ये अन्तराले उभयसङ्घटनानिमित्तं मनस्तमश्चातितुच्छमिति<br>
त्यक्त्वा शिष्यत इति शेषश्चिदात्मा तस्मिन् बद्धपदः प्रतिष्ठितो भव ॥ ८ ॥</p>
<p>न हृष्यति सुखैरात्मा दुःखैर्ग्लायति नोऽर्जुन [अत्र सन्धिरार्षः ।] ।<br>
दृश्यदृक्चेतनात्मापि शरीरान्तर्गतोऽपि सन् ॥ ९ ॥</p>
<p>दृशयानि हर्षग्लान्यादीनि साक्षितया पश्यतीति दृश्यदृक् । नहि दृश्यास्ते<br>
दृग्धर्मा भवितुमर्हन्तीति भावः ॥ ९ ॥</p>
<p>जडं चित्तादि दुःखस्य भाजनं देहतां गतम् ।<br>
न चैतस्मिन्क्षते क्षीणे किञ्चिदेवात्मनः क्षतम् ॥ १० ॥</p>
<p>किं तर्हि दुःखहर्षादिभाजनं तत्राह-जडमिति । एतस्मिन् चित्तादौ ॥ १० ॥</p>
<p>जडं देहादि दुःखादेर्यदिदं भोक्तृसंस्थितम् ।<br>
तन्मायाभ्रममेवाङ्ग विद्ध्यबोधवशोत्थितम् ॥ ११ ॥</p>
<p>इदं चित्तादिघटितं जीवरूपम् ॥ ११ ॥</p>
<p>न किञ्चिदेव देहादि न च दुःखादि विद्यते ।<br>
आत्मनो यत्पृथग्भूतं किं केनातोऽनुभूयते ॥ १२ ॥</p>
<p>यदिदं कथयाम्यत्र तेनैवातो विनश्यति ।<br>
भ्रान्तिर्दुःखमबोधोत्था सम्यग्बोधेन भारत ॥ १३ ॥</p>
<p>यदिदं दुःखं तदबोधोत्थभ्रान्तिरतस्तेन सम्यग्बोधेनैव विनश्यति । अत्र<br>
दृष्टान्तं कथयामीत्यन्वयः ॥ १३ ॥</p>
<p>यथा रज्ज्वामहिभयं बोधान्नश्यत्यबोधजम् ।<br>
तथा देहादिदुःखादि बोधान्नश्यत्यबोधजम् ॥ १४ ॥</p>
<p>विष्वग्विश्वमजं ब्रह्म न नश्यति न जायते ।<br>
इति सत्यं परं विद्धि बोधः परम एष सः ॥ १५ ॥</p>
<p>कीदृशः स बोधस्तमाह-विष्वगिति । विश्वं विष्वक् पूर्णं ब्रह्मैव ॥ १५ ॥</p>
<p>ब्रह्माम्बुधौ तरङ्गत्वं किञ्चिद्भूत्वा विलीयते ।<br>
ब्रह्मावर्ते स्फुरस्यद्य ब्रह्मैवासि निरामयम् ॥ १६ ॥</p>
<p>अद्य बोधोदयकाले ॥ १६ ॥</p>
<p>यावत्कालक्रियादेशास्त्वमहंसैनिका इव ।<br>
ब्रह्मणीव परिस्पन्दा नात्र स्तः सदसद्भ्रमौ ॥ १७ ॥</p>
<p>कृत्स्नवाची यावच्छब्दः । कालदीनां द्वन्द्वसमासः । सदसद्भ्रमौ<br>
भावाभावविकल्पौ ॥ १७ ॥</p>
<p>जहि मानं मदं शोकं भयमीहां सुखासुखे ।<br>
द्वैतमेतदसद्रूपमेकः सद्रूपवान्भव ॥ १८ ॥</p>
<p>पुरुषाक्षौहिणीनां च क्षयेणानुभवात्मना ।<br>
ब्रह्मणा बृंहितं शुद्धं ब्रह्म ब्रह्ममयं कुरु ॥ १९ ॥</p>
<p>त्वत्करिष्यमाणपुरुषाक्षौहिणीक्षयात्मनापि ब्रह्मणैव बृंहितं अतः<br>
अनुभवात्मना शुद्धं ब्रह्मैव ब्रह्ममयं कुर्वित्यर्थः ॥ १९ ॥</p>
<p>असंविदन्सुखं दुःखं लाभालाभौ जयाजयौ ।<br>
शुद्धं [युद्ध्यन्ब्रह्मैकतां गच्छ ब्रह्माब्धिं स्पन्द भारत इति<br>
पाठान्तरम् ।] ब्रह्मैकतां गच्छ ब्रह्माब्धिस्त्वं हि भारत ॥ २० ॥</p>
<p>लाभालाभसमो भूत्वा भूत्वा नूनं न किञ्चन ।<br>
खण्डवात इवास्पन्दी प्रकृतं कार्यमाचर ॥ २१ ॥</p>
<p>नूनं तत्त्वनिश्चयेन न किञ्चन जागतं देहादिरूपं भूत्वा । खण्डवातो<br>
गुहापरिच्छिन्नो वायुरिव ॥ २१ ॥</p>
<p>यत्करोषि यदश्नासि यज्जुहोषि ददासि यत् ।<br>
यत्करिष्यसि कौन्तेय तदात्मेति स्थिरो भव ॥ २२ ॥</p>
<p>सर्वक्रियाणां ब्रह्मैवेति निश्चयस्थैर्यमेव मदर्पणमित्याशयेनाह-यदिति ॥<br>
२२ ॥</p>
<p>यन्मयो यो भवत्यन्तः स तदाप्नोत्यसंशयम् ।<br>
ब्रह्मसत्यमवाप्तुं त्वं ब्रह्मस्त्यमयो भव ॥ २३ ॥</p>
<p>यन्मयः यदाकारचित्तः ॥ २३ ॥</p>
<p>अनपेक्षफलं ब्रह्म भूत्वा ब्रह्मेति भावितम् ।<br>
क्रियते केवलं कर्म ब्रह्मज्ञेन यथागतम् ॥ २४ ॥</p>
<p>अपेक्षाया अभावः अनपेक्षम् । अर्थाभावेऽव्ययीभावः सर्वकामोपरमस्तद्रूपं<br>
फलं परमपुरुषार्थः स्वयं भूत्वा केवलं वृथा चेष्टारूपं ब्रह्मेति<br>
भावनाबाधितं कर्म क्रियते ॥ २४ ॥</p>
<p>कर्मण्यकर्म यः पश्यत्यकर्मणि च कर्म यः ।<br>
स बुद्धिमान्मनुष्येषु स चोक्तः कृत्स्नकर्मकृत् ॥ २५ ॥</p>
<p>यः पुमान्कर्मण्युक्तरीत्या अकर्म निष्क्रियं ब्रह्म पश्यत्यकर्मणि ब्रह्मणि<br>
चाविच्युतप्रतिष्ठारूपं कर्म अवश्यं कर्तव्यं पश्यति स बुद्धिमान्विवेकी स एव<br>
च स्वरूपतः फलतश्च कृत्स्नं पूर्णं कर्म करोतीति कृत्स्नकर्मकृदुक्तो<br>
विद्वद्भिरित्यर्थः ॥ २५ ॥</p>
<p>मा कर्मफलहेतुर्भूर्मा ते सङ्गोऽस्त्वकर्मणि ।<br>
योगस्थः कुरु कर्माणि सङ्गं त्यक्त्वा धनञ्जय ॥ २६ ॥</p>
<p>कर्मफलानि लाभादीनि हेतवः प्रवृत्तिनिमित्तानि यस्य तथाविधो मा भूः । अकर्मणि<br>
प्राप्तकर्माकरणेऽपि ते सङ्ग आसक्तिर्माभूत् । योगस्थः<br>
प्रागुक्तसिद्ध्यसिद्धिसमदृष्टिप्रतिष्ठितः ॥ २६ ॥</p>
<p>कर्मासक्तिमनाश्रित्य तथा नाश्रित्य मूढताम् ।<br>
नैष्कर्म्यमप्यनाश्रित्य समस्तिष्ठ यथास्थितम् ॥ २७ ॥</p>
<p>मूढतां तत्त्वदृष्टौ प्रमादम् ॥ २७ ॥</p>
<p>त्यक्त्वा कर्मफलासङ्गं नित्यतृप्तो निराश्रयः ।<br>
कर्मण्यभिप्रवृत्तोऽपि नैव किञ्चित्करोति सः ॥ २८ ॥</p>
<p>आसक्तिमाहुः कर्तृत्वमकर्तुरपि तद्भवेत् ।<br>
मौर्ख्ये स्थिते हि मनसि तस्मान्मौर्ख्यं परित्यजेत् ॥ २९ ॥</p>
<p>मौर्ख्ये उक्तप्रमादे स्थिते सत्यवश्यमासक्तिर्भवेदेव ततोऽनर्थपरम्परेत्यर्थः ॥<br>
२९ ॥</p>
<p>परं तत्त्वज्ञमाश्रित्य निरासक्तेर्महात्मनः ।<br>
सर्वकर्मरतस्यापि कर्तृतोदेति न क्वचित् ॥ ३० ॥</p>
<p>तत्त्वदर्शनाप्रमादे तु निरासक्तेः स्वत एवाकर्तृता सिद्ध्यतीत्याह-परमिति ॥ ३० ॥</p>
<p>अकर्तृत्वादभोक्तृत्वमभोक्तृत्वात्समैकता ।<br>
समैकत्वादनन्तत्वं ततो ब्रह्मत्वमाततम् [ब्रह्मत्वमागतम् इति पाठः<br>
।] ॥ ३१ ॥</p>
<p>तेन च भूमिकाक्रमाद्विदेहकैवल्यान्तं सिद्ध्यतीत्याह-अकर्तृत्वादिति ॥ ३१ ॥</p>
<p>नानातामलमुत्सृज्य परमात्मैकतां गतः ।<br>
कुर्वन्कार्यमकार्यं च नैव कर्ता त्वमर्जुन ॥ ३२ ॥</p>
<p>अकार्यं प्रमादान्निषिद्धं च कुर्वन् ॥ ३२ ॥</p>
<p>यस्य सर्वे समारम्भाः कामसङ्कल्पवर्जिताः ।<br>
ज्ञानाग्निदग्धकर्माणं तमाहुः पण्डितं बुधाः ॥ ३३ ॥</p>
<p>समः सौम्यः स्थिरः स्वस्थः शान्तः सर्वार्थनिस्पृहः ।<br>
यस्तिष्ठति स सव्यग्रोऽप्यलमव्यग्रतां गतः ॥ ३४ ॥</p>
<p>सव्यग्रः सक्रियोऽपि सः । अव्यग्रतामक्रियताम् ॥ ३४ ॥</p>
<p>निर्द्वन्द्वो नित्यसत्त्वस्थो निर्योगक्षेम आत्मवान् ।<br>
यथाप्राप्तानुवर्ती त्वं भव भूषितभूतलः ॥ ३५ ॥</p>
<p>अलब्धस्य लाभो योगः लब्धस्य पालनं क्षेमस्तदुभयचिन्ताशून्यः ॥ ३५ ॥</p>
<p>कर्मेन्द्रियाणि संयम्यय आस्ते मनसा स्मरन् ।<br>
इन्द्रियार्थान्विमूढात्मा मिथ्याचारः स उच्यते ॥ ३६ ॥</p>
<p>त्यक्तसर्वकर्मणो मानसविषयासङ्गसत्त्वे दाम्भिक एव स सन्न्यास इत्याह##-</p>
<p>यस्त्विन्द्रियाणि मनसा नियम्यारभतेऽर्जुन ।<br>
कर्मेन्द्रियैः कर्मयोगमसक्तः स विशिष्यते ॥ ३७ ॥</p>
<p>समनस्केन्द्रियनिग्रहवतो यथाशास्त्रं व्यवहरतोऽपि<br>
फलासङ्गत्यागात्सन्न्यासफलमस्त्येवेत्याशयेन तं प्रशंसन्नाह-यस्त्विति ॥<br>
३७ ॥</p>
<p>आपूर्यमाणमचलप्रतिष्ठं समुद्रमापः प्रविशन्ति यद्वत् ।<br>
तद्वत्कामा यं प्रविशन्ति सर्वे स शान्तिमाप्नोति न कामकामी ॥ ३८ ॥</p>
<p>तस्मान्निगृहीतसर्वेन्द्रियस्य सन्न्यासिन एव सर्वकामोपरमात्परमपुरुषार्थो<br>
नान्यस्येत्युपसंहरति-आपूर्यमाणमिति । यद्वत् आपो नद्य आपूर्यमाणं<br>
समुद्रं प्रविशन्ति तद्भावमापन्ना विलीयन्ते तद्वदचले ब्रह्मणि प्रतिष्ठा यस्यतं<br>
सन्न्यासिनं सर्वे कामा मिथ्यात्वबुद्धिबाधितविषयाः सन्तः प्रविशन्त्यात्मन्येव<br>
विलीयात्ममात्रतामापद्यन्ते स एव सर्वानर्थशान्तिलक्षणं मोक्षमाप्नोति न तु<br>
काम्यन्त इति कामा विषयास्तत्कामनाशील इत्यर्थः ॥ ३८ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०<br>
अर्जुनोपाख्याने आत्मज्ञानोपदेशो नाम चतुष्पञ्चाशः सर्गः ॥ ५४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
आत्मज्ञानोपदेशो नाम चतुष्पञ्चाशः सर्गः ॥ ५४ ॥</p>
<h1 id="०५५">०५५</h1>
<p>पञ्चपञ्चाशः सर्गः ५५</p>
<p>श्रीभगवानुवाच ।</p>
<p>न कुर्याद्भोगसन्त्यागं न कुर्याद्भोगभावनम् ।<br>
स्थातव्यं सुसमेनैव यथाप्राप्तानुवर्तिना ॥ १ ॥</p>
<p>देहनाशेऽप्यनाशात्मा मूढतत्त्वज्ञयोः समः ।<br>
मूढो जन्मादिभाग् भ्रान्त्या ज्ञस्तु नेत्यत्र वर्ण्यते ॥</p>
<p>भुज्यन्त इति भोगा देहधारणहेतवोऽन्नपानादयस्तेषां सन्त्यागं न कुर्यात् ।<br>
हितमितमेध्याशनाद्युपादद्यादित्यर्थः । भोगानां भावनं चिन्तां<br>
तत्सौष्ठवसम्पादनव्यसनितां च न कुर्यात् । तल्लाभालाभादिषु सुसमेनैव<br>
स्थातव्यमित्यर्थः ॥ १ ॥</p>
<p>अनात्मन्यात्मतां देहे मा भावय भवात्मनि ।<br>
आत्मन्येवात्मतां सत्ये भावयाऽभवरूपिणि ॥ २ ॥</p>
<p>एवं देहात्मभावनापि न कार्येत्याह-अनात्मनीति । भवात्मनि<br>
जन्मादिविक्रियास्वभावे ॥ २ ॥</p>
<p>देहनाशे महाबाहो न किञ्चिदपि नश्यति ।<br>
आत्मनाशो हि नाशः स्यान्न चात्मा नश्यति ध्रुवः ॥ ३ ॥</p>
<p>न हि शीर्यत्यचित्तात्मा त्यक्तसर्वपरिग्रहः ।<br>
कर्मण्यभिप्रवृत्तोऽपि नैव किञ्चित्करोति सः ॥ ४ ॥</p>
<p>उक्तेऽर्थे अशीर्यो न हि शीर्यते इति श्रुतिं प्रमाणयन्नाभिमानिकपरिग्रह एव<br>
शीर्णतादिदेहधर्माणामात्मनि प्रसञ्जकः तत्त्यागे तु न शीर्णतादिप्रसक्तिरित्याह##-<br>
युद्धादौ ॥ ४ ॥</p>
<p>आसक्तिमाहुः कर्तृत्वमकर्तुरपि तद्भवेत् ।<br>
मौर्ख्यस्थिते हि मनसि तस्मान्मौर्ख्यं परित्यजेत् ॥ ५ ॥</p>
<p>मौर्ख्यस्थिते अज्ञतापन्ने ॥ ५ ॥</p>
<p>परं तत्त्वज्ञमाश्रित्य निरासक्तेर्महात्मनः ।<br>
सर्वकर्मरतस्यापि कर्तृतोदेति न क्वचित् ॥ ६ ॥</p>
<p>तत्रोपायमाह-परमिति ॥ ६ ॥</p>
<p>अविनाशमनाद्यन्तमात्मानमजरं विदुः ।<br>
नश्यत्यात्मेति दुर्बोधो मा तवास्त्विह [तवास्त्वतिदुःखद इति पाठः ।]<br>
दुःखदः ॥ ७ ॥</p>
<p>न तथा परिपश्यन्ति विदितात्मान उत्तमाः ।<br>
पश्यन्त्यनात्मनात्मानं स्वमात्मन्यात्ममानिनः ॥ ८ ॥</p>
<p>तथा आत्मा नश्यतीत्येवम्प्रकारेण न परिपश्यन्ति । कुतो न पश्यन्ति । यतस्ते<br>
आत्मन्येवाअत्ममानिनः स्वमात्मानमनात्मदेहादिरूपं न पश्यन्तीत्यर्थः ॥ ८ ॥</p>
<p>अर्जुन उवाच ।</p>
<p>एवं चेत्त्रिजगन्नाथ मूढानामपि मानद ।<br>
देहनाशे समुत्पन्ने इष्टं नष्टं न किञ्चन ॥ ९ ॥</p>
<p>नन्वेवं सति मूढा देहाद्यात्मबुद्ध्या पश्यन्तु नाम तथापि तेषां तन्नाशे<br>
आत्मनाशो नास्त्येवेति मरणादिर्नानर्थः स्यादित्यर्जुनः शङ्कते-एवं चेदिति ।<br>
इष्टं प्रियतमं वस्तु न किञ्चन नष्टम् । दृष्टं इति पाठे<br>
यथार्थदृष्टिगम्यम् ॥ ९ ॥</p>
<p>श्रीभगवानुवाच ।</p>
<p>एवमेतन्महाबाहो न किञ्चिन्नश्यति क्वचित् ।<br>
आत्मैवास्त्यविनाशात्मा किं तस्य क्व विनश्यति ॥ १० ॥</p>
<p>इष्टापत्त्या भगवान्परिहरति-एवमेतदित्यादिना ॥ १० ॥</p>
<p>इदं नष्टमिदं युक्तमिति मोहभ्रमाद्दते ।<br>
अन्यत्तथा न पश्यामि वन्ध्यास्त्रीतनयं यथा ॥ ११ ॥</p>
<p>कथं तर्हि देहनाशपुत्रलाभादेरनर्थत्वमर्थत्वं वा तेषां तत्राह-इदमिति ।<br>
युक्तं लब्धम् । स्वप्नेपि पुत्रमरणजन्मभ्रमादनर्थादिव्यवहारदर्शनादिति<br>
भावः ॥ ११ ॥</p>
<p>नासतो विद्यते भावो नाभावो विद्यते सतः ।<br>
उभयोरपि दृष्टोऽन्तस्त्वनयोस्तत्त्वदर्शिभिः ॥ १२ ॥</p>
<p>अतएव सतोऽसत्त्वविरोधान्न देहादेः सत्त्वमिति प्रागुक्तमित्याह-नासत इति । उभयो<br>
सदसतोः । सत्सदेव असदसदेव न स्वभावविपर्यय इति अन्तो<br>
निर्णयस्तत्त्वदर्शिभिर्दृष्टो न मूढैरित्यर्थः ॥ १२ ॥</p>
<p>अविनाशि तु तद्विद्धि येन सर्वमिदं ततम् ।<br>
विनाशमव्ययस्यास्य न कश्चित्कर्तुमर्हति ॥ १३ ॥</p>
<p>एवं यत्सत्तदविनाशि यद्विनाशितदसदेवेति नासतो बन्धुदेहादेर्युद्धे नाशे<br>
कश्चिदनर्थ इत्याशयेनाह-अविनाशीति द्वाभ्याम् ॥ १३ ॥</p>
<p>अन्तवन्त इमे देहा नित्यस्योक्ताः शरीरिणः ।<br>
अनाशिनोऽप्रमेयस्य तस्माद्युध्यस्व भारत ॥ १४ ॥</p>
<p>आत्मा चैकोऽस्ति न द्वित्वमसतः सम्भवः कुतः ।<br>
अविनाशस्त्वनन्तोऽसौ सतो नाशो न विद्यते ॥ १५ ॥</p>
<p>अद्वयत्वाद्विनाशकाप्रसिद्धेरपि नात्मनाशप्रसक्तिरित्याह-आत्मेति ॥ १५ ॥</p>
<p>द्वित्वैकत्वपरित्यागे शेषं यत्परिशिष्यते [यदवशिष्यते इति पाठः ।] ।<br>
शान्तं सदसतोर्मध्यं तदस्तीह परं पदम् ॥ १६ ॥</p>
<p>एकत्वं कारणं सच्छब्दवाच्यं द्वित्वं कार्यमसदनृतं<br>
तयोर्मध्यमान्तरमधिष्ठानसन्मात्रम् ॥ १६ ॥</p>
<p>अर्जुन उवाच ।</p>
<p>तन्मृतोऽस्मीति भगवन्किङ्कृता तु नृणां स्थितिः ।<br>
कथं स्थितौ च लोकानां तौ स्वर्गनरकौ प्रभो ॥ १७ ॥</p>
<p>एवमपरिच्छिन्नस्यात्मनो मरणादिपरिच्छेददुःखादिभ्रमे को हेतुरित्यर्जुनः<br>
पृच्छति-तदिति । तत्तर्हि । किङ्कृता केन हेतुना प्राप्ता । स्थितिर्नियतिः । तस्यां च<br>
स्थितौ स्वर्गः सुखं नरको दुःखं च किङ्कृतौ ॥ १७ ॥</p>
<p>श्रीभगवानुवाच ।</p>
<p>भूमिरापोऽनलो वायुः खं मनो बुद्धिरेव च ।<br>
एतत्तन्मात्रजालात्मा जीवो देहेषु तिष्ठति ॥ १८ ॥</p>
<p>एतेभ्यो भूतेभ्यः समुत्थाय तान्येवानु विनश्यति इति श्रुतितात्पर्येण<br>
भगवान्समाधत्ते-भूमिरिति ।<br>
पञ्चभूतमात्रानिर्मितमनोबुद्ध्यादिघटितव्यष्टिसमष्टिस्थूल##-<br>
जन्ममरणसुखदुःखादिभ्रमनियतिनिमित्तमित्यर्थः ॥ १८ ॥</p>
<p>स कृष्यते वासनया रज्ज्वेव पशुपोतकः ।<br>
स तिष्ठति शरीरान्तः पञ्जरे विहगो यथा ॥ १९ ॥</p>
<p>तस्य विचित्रदेहपरिग्रहे तत्तदनुरूपचेष्टावैचित्र्ये च निमित्तमाह-स इति ॥ १९ ॥</p>
<p>स कालदेशतो देहाज्जर्जरत्वमुपागतात् ।<br>
वासनावशतो याति प्लक्षपर्णाद्रसो यथा ॥ २० ॥</p>
<p>पूर्वदेहाद्देहान्तरगमनेऽपि वासनैव निमित्तमित्याह-स इति ॥ २० ॥</p>
<p>श्रोत्रं चक्षुः स्पर्शनं च रसनं घ्राणमेव च ।<br>
गृहीत्वैतानि संयाति वायुर्गन्धानिवाशयात् ॥ २१ ॥</p>
<p>आशेते अस्मिन्नित्याशयः पूर्वशरीरं पुष्पादि च तस्मात् ॥ २१ ॥</p>
<p>वासनावत्त्वमेवास्य देहो नेतरयुक्तिजः ।<br>
क्षीयते वासनात्यागे क्षीणे भवति तत्पदम् ॥ २२ ॥</p>
<p>अतएवास्य स्थूलदेहोऽपि वासनात्मक एव चिरानुवृत्त्या स्थौल्यभ्रम इत्याशयेनाह##-</p>
<p>वासनावान्परापुष्टो भूत्वा भ्राम्यति योनिषु ।<br>
जीवो भ्रमभराभारो मायापुरुषको यथा ॥ २३ ॥</p>
<p>परेणात्मभूतेनैवान्नपानादिना आपुष्टः अथवा वासनावाṁल्लिङ्गदेहः परेण<br>
परमात्मना अवच्छेदप्रतिबिम्बभावाभ्यां द्वैगुण्येन प्रवेशादापुष्टः ।<br>
अभिव्यक्तो भूत्वेत्यर्थः । मायया ऐन्द्रजालिकपुरुषो यथा खे भ्राम्यति तद्वत् ।<br>
भ्रमभरमाविभर्तीति कर्मण्यण् ॥ २३ ॥</p>
<p>अक्षस्वभावानखिलाञ्छरीराद्वासनावशः ।<br>
जीवो गृहीत्वा संयाति पुष्पाद्गन्धमिवानिलः ॥ २४ ॥</p>
<p>श्रोत्रं चक्षुः स्पर्शनं चेति यदुक्तं तद्विवृणोति-अक्षस्वभावानिति ।<br>
स्वभावान् शब्दादिग्रहणशक्तीः ॥ २४ ॥</p>
<p>देहो निस्पन्दतामेति जीवे कौन्तेय निर्गते ।<br>
निस्पन्दावयवाभोगः शान्तवात इव द्रुमः ॥ २५ ॥</p>
<p>तदेव लोके मरणं प्रसिद्धमित्याह-देह इति ॥ २५ ॥</p>
<p>अचेष्टं छेदभेदादिदोषैरायात्यदृश्यताम् ।<br>
मृत इत्युच्यते तेन देहो विगतजीवितः ॥ २६ ॥</p>
<p>स जीवः प्राणमूर्तिः खे यत्र यत्रावतिष्ठते ।<br>
तं तं स्ववासनाभ्यासात्पश्यत्याकारमाततम् ॥ २७ ॥</p>
<p>खे चिदाकाशे भूताकाशे वा यत्र यत्र यस्मिन् यस्मिन् देहदेशकालभोग्याद्याकारे<br>
अवतिष्ठते भोजकादृष्टोद्भावितवारानो भवति तं तमाकारं पश्यति ॥ २७ ॥</p>
<p>अयं देहो हि जीवेन त्वसन्नेवावलोकितः ।<br>
अस्य नाशे त्वमप्येवं पश्य मा वा सुषुप्तवत् ॥ २८ ॥</p>
<p>अस्य देहस्य नाशेऽप्येवमसत्त्वं पश्य । अथवा सुषुप्तवद्देहं तन्नाशं<br>
तदसत्त्वं च मा पश्य । यथा सुषुप्तो न किञ्चित्पश्यति तद्वदित्यर्थः ॥ २८ ॥</p>
<p>यथैव पश्यत्याकारांस्तेषां नाशांस्तथैव सः ।<br>
आदिसर्गे भावनया किलैष्वेवं विभावतः ॥ २९ ॥</p>
<p>प्रतियोगिनां वासनाकल्पितत्वे तन्नाशानामपि तादृशत्वमेवादिसर्गादारभ्य<br>
कॢप्तमित्याह-यथैवेति । आदिसर्गे हि चतुर्मुखेन एषु सर्गेषु गवाश्वाद्याकारेषु<br>
भावनया पूर्वसर्गानुभववासनयैव विभावतो विभावनाया वशादेवंरूपं<br>
कल्पितं नतु मृद्दण्डाद्यादाय कुलालवत्किञ्चिन्निर्मितम् । किलेतु<br>
श्रुतिपुराणप्रसिद्धौ ॥ २९ ॥</p>
<p>झटित्युद्भवकाले हि यद्यथा दृश्यते पुरः ।<br>
आनिपातं तदेवास्या अविनाभाविसंविदः ॥ ३० ॥</p>
<p>ननु उत्पत्तिकाले जगद्वासनामयं मिथ्याभूतमस्तु स्थितिकाले<br>
त्वर्थक्रियासमर्थत्वात्सर्वजनीनरात्यतानुभवाच्च वास्तवमेवेत्याशङ्क्याह##-<br>
सत्यं वा पुरो दृऽस्यते आविनाशं तदेव तथास्वभावमेव भवति न<br>
स्वभावान्तरं भजते । अस्यास्तदधिष्ठानभूतायास्तदविनाभाविसंविदो<br>
यथोत्पन्नरूपस्थितिहेतुत्वात्संविद्विनाभावेन तेषां सत्ताया अदर्शनाच्चेति भावः ॥<br>
३० ॥</p>
<p>प्राक्तनं वासनामूलं पुरुषार्थेन जीयते ।<br>
यत्नेनाद्यतनेनाशु ह्यस्तनायतनं यथा ॥ ३१ ॥</p>
<p>देहाद्याकाराणां वासनामयत्वमस्तु किं ततस्तत्राह-प्राक्तनमिति ।<br>
अशुभवासनाकल्पितदेहाद्याकारस्य शुभवासनाभ्यासप्रसूतब्रह्माकारवृत्त्या<br>
समूलनाशस्तत्फलमिति भावः । पुरुषार्थेन<br>
श्रवणमननादिपुरुषप्रयत्नजनितेनाखण्डाकारज्ञानेन जीयते बाध्यते ।<br>
अद्यतनेन प्रायश्चित्तादियत्नेन ह्यस्तनमायतनमधर्मानुष्ठानं यथा जीयते<br>
तद्वत् । अद्यतनेन दाहयत्नेन ह्यस्तनमायतनं तृणगृहं यथा नाश्यते<br>
तद्वदिति वा ॥ ३१ ॥</p>
<p>य एव पुरुषार्थेन दृष्टो बलवता क्षणात् ।<br>
पूर्वोत्तरविशेषांशः स एव जयति स्फुटम् ॥ ३२ ॥</p>
<p>ननु बहूनां ज्ञानाय यतमानानां प्रयत्नः प्रबलाभिः<br>
पूर्वतनकामक्रोधादिवासनाभिर्विनाश्यमानो दृश्यत इति नोत्तरत्वं प्राबल्ये<br>
हेतुरिति चेत्तत्राह-य एवेति । धर्मार्थकाममोक्षेषु मध्ये य एव ममायं<br>
पुरुषार्थ आवश्यक इत्यभिनिवेशेन दृष्टः स एव पूर्वोत्तरप्रयत्नयोर्विशेषांशो<br>
जये प्रयोजकः । तहा च तेषां मोक्षाभिनिवेशमान्द्याद्भोगाभिनिवेशदार्ढ्याच्च<br>
पराभव इति भावः ॥ ३२ ॥</p>
<p>अपि स्फुटति विन्ध्याद्रौ वाति वा प्रलयानिले ।<br>
पौरुषं हि यथाशास्त्रमतस्त्याज्यं न धीमता ॥ ३३ ॥</p>
<p>अतएव शास्त्रीये प्रयत्ने दृढाभिनिवेशः कार्य इत्याह-अपीति ॥ ३३ ॥</p>
<p>नरकस्वर्गसर्गादिवासनावशतोऽभितः ।<br>
प्रपश्यति चिराभ्यस्तं जीवो जरठमोहधीः ॥ ३४ ॥</p>
<p>तन्मान्द्ये पूर्ववासनावैचित्र्यात्सुखदुःखानर्थपरम्परा सर्वतो<br>
दुर्वारैवेत्याशयेनाह-नरकेति । जरठमोहधीः अनाद्यज्ञानमूढबुद्धिः ॥ ३४<br>
॥</p>
<p>अर्जुन उवाच ।</p>
<p>नरकस्वर्गसर्गादिसम्भ्रमेषु जगत्पते ।<br>
किमस्य कारणं ब्रूहि जीवस्य जगतः स्थितेः ॥ ३५ ॥</p>
<p>तमेवाशयं अज्ञो जन्तुरनीशोऽयमात्मनः सुखदुःखयोः । ईश्वरप्रेरितो<br>
गच्छेत्स्वर्गं वा नरकं तु वा ॥ इति<br>
व्यासवाक्यादिप्रसिद्धकारणान्तरसन्देहनिरासेन स्फुटं जिज्ञासुरर्जुनः<br>
पृच्छति-नरकेति । जगतः स्थितेः स्थितिनिमित्तस्यास्य जीवस्य ॥ ३५ ॥</p>
<p>श्रीभगवानुवाच ।</p>
<p>स्वप्नोपमाना तेनेह श्रेयसे वासना क्षयः ।<br>
चिराभ्यासवशात्प्रौढा संसारभ्रमकारिणी ॥ ३६ ॥</p>
<p>न हेत्वन्तरं सम्भावनीयमीश्वरकामकर्मादीनामपि वासनानुसारेणैव<br>
सुखदुःखप्रापकत्वाद्वासनैवासाधारणी चिराभ्यासनिरूढा संसृतिहेतुरिति<br>
तत्क्षय एव परमपुरुषार्थार्थिना सर्वप्रयत्नैः कार्य इत्याशयं<br>
स्फुटीकुर्वन्भगवानाह-स्वप्नेति । शास्त्रीयप्रयत्नं विना<br>
चिराभ्यासवशात्प्रौढा स्वप्नोपमाना वासनैव येन हेतुना संसारभ्रमदायिनी<br>
तेन हेतुना तत्त्वज्ञानाभ्यासेन समूलवासनाक्षयः श्रेयस इत्यन्वयः ॥ ३६ ॥</p>
<p>अर्जुन उवाच ।</p>
<p>किमुत्था देवदेवेश क्षीयते वासना कथम् ।</p>
<p>श्रीभगवानुवाच ।</p>
<p>मौर्ख्यमोहसमुत्थाना त्वनात्मन्यात्मभावना ।<br>
आत्मज्ञानान्महाबोधाद्विलयं याति वासना ॥ ३७ ॥</p>
<p>वासनामूलं ज्ञातुकामोऽर्जुनः पृच्छति-किमुत्थेति । अज्ञानमेव तन्मूलं<br>
ज्ञानादेव समूलतन्नाश इति भगवानाह-मौर्ख्येति ॥ ३७ ॥</p>
<p>भावितात्मासि कौन्तेय सत्यं विज्ञातवानसि ।<br>
अयं सोहं जना एते मयेति त्यज वासनाम् ॥ ३८ ॥</p>
<p>तत्र विचारादात्मस्वरूपपरिचयस्ते वृत्तस्तदार्ढ्येन<br>
देहतत्सम्बन्धिबन्ध्वादिष्वहम्ममेति । वासनाक्षयमात्रं कर्तव्यं परिशिष्यत<br>
इत्याह-भावितेति ॥ ३८ ॥</p>
<p>अर्जुन उवाच ।</p>
<p>वासनाविलये जीवो विलीनो भवति स्वयम् ।<br>
यो हि यत्सत्तयोच्छूनस्तन्नाशात्स विलीयते ॥ ३९ ॥</p>
<p>ननु वासनामयमेव लिङ्गं तत्प्रतिबिम्बो जीवस्तदुत्थस्तस्य वासनाक्षये क्षय एव<br>
स्यादित्यनर्थायैव तत्त्वज्ञानं वासनाक्षयश्चेत्याशयेनार्जुनः शङ्कते##-</p>
<p>जीवे विलयमायाते देशकालान्यथाकृतौ ।<br>
कोऽसौ भाजनतामेति जन्मनो मरणस्य च ॥ ४० ॥</p>
<p>जन्मनः परमानन्दाविर्भावलक्षणपरमपुरुषार्थस्य मरणस्य<br>
आत्यन्तिकानर्थनाशस्य च को भाजनतामेति न कश्चिदिति लक्षणया व्याख्येयम् ।<br>
प्रसिद्धजन्ममरणे तु न ग्राह्ये । तत्त्वज्ञस्य समूलवासनानाशे<br>
तत्प्रसक्त्यभावात्पूर्वापरग्रन्थाननुगुणत्वाच्च ॥ ४० ॥</p>
<p>श्रीभगवानुवाच ।</p>
<p>स्वयं कल्पितसङ्कल्पमात्मरूपं यदविलम् ।<br>
तदेव वासनाकारं जीवं विद्धि महामते ॥ ४१ ॥</p>
<p>भवेदयं दोषो यदि प्रतिबिम्बमात्रसंसारी जीवः स च बिम्बादन्यो<br>
भूतमात्राधीनजन्मादिदेशकालभेदभिन्न इत्यभ्युपगतं स्यात् । नत्वेवं किन्तु<br>
ब्रह्मैव परमार्थतः शुद्धमनृतया स्वाविद्यया पिहितं स्वतत्त्वमजानत्<br>
स्वात्मन्येव जीवजगद्भेदकल्पनया संसरतीव तदेव शास्त्रीयश्रवणादिप्रयत्नेन<br>
स्वतत्त्वं बुद्धा सवासनाविद्यां विधूय स्वस्वभावेऽवतिष्ठते सैवास्य मुक्तिरिवेति<br>
श्रौतः सिद्धान्तः । तत्र तु न कश्चित्वदुद्भावितो दोष इत्याशयेन<br>
भगवान्समाधत्ते-स्वयमित्यादिना ॥ ४१ ॥</p>
<p>अनायत्तमसङ्कल्पमात्मरूपं यदव्ययम् ।<br>
प्रबोधाद्वासनामुक्तं तन्मोक्षं विद्धि भारत ॥ ४२ ॥</p>
<p>अनायत्तमनन्याधीनम् ॥ ४२ ॥</p>
<p>जीवन्नेव महाबाहो तत्त्वं प्रेक्ष यथास्थितम् ।<br>
वासनावागुरोन्मुक्तो मुक्त इत्यभिधीयते ॥ ४३ ॥</p>
<p>सा च समूलवासनामुक्तिर्यावद्देहधारणं जीवन्मुक्तिरिति प्रसिद्धा इहैव<br>
त्वयाप्यनुभवितुं शक्येति न मुक्तिफलभाजि संशयः कार्य इत्याशयेनाह##-</p>
<p>यो न निर्वासनो नूनं सर्वधर्मपरोऽपि सः ।<br>
सर्वज्ञोऽप्यभितो बद्धः पञ्जरस्थो यथा खगः ॥ ४४ ॥</p>
<p>स च मोक्षो न कर्मभिर्न बाह्यविषयगोचरपाण्डित्यैर्वा लभ्यः किं<br>
त्वात्मज्ञानेनैवेत्याशयेनाह-य इति ॥ ४४ ॥</p>
<p>दुर्दर्शनस्य गगने शिखिपिच्छिकेव सूक्ष्मा परिस्फुरति यस्य तु वासनान्तः ।<br>
मुक्तः स एव भवतीह हि वासनैव बन्धो न यस्य ननु तत्क्षय एव मोक्षः ॥ ४५ ॥</p>
<p>उक्तसमाधानं सङ्क्षिप्योपसंहरति-दुर्दर्शनस्येति ।<br>
स्वमायापिहितत्वाद्दुर्दर्शनस्य अनयस्य अप्राप्तवेदान्तप्रमाणस्य यस्य<br>
परमात्मनो गगने ऐन्द्रजालिकशिखिपिच्छिकेव नाना भ्रमदायिनी सूक्ष्मवासना<br>
अन्तः परिस्फुरति जीवजगदाकारेण प्रथते स एव तु अधिकारिशरीरे वेदान्तनयं<br>
प्राप्योत्पन्नतत्त्वज्ञानः समूलवासनाबन्धान्मुक्तो भवति । इहास्मिन्परमात्मनि ।<br>
ननु [इहं हेत्वर्थकम् ।] यतः समूला वासनैव बन्धस्तत्क्षय एव<br>
मोक्षश्चेत्यर्थः ॥ ४५ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने<br>
जीवतत्त्वनिर्णयो नाम पञ्चपञ्चाशः सर्गः ॥ ५५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
जीवतत्त्वनिर्णयो नाम पञ्चपञ्चाशः सर्गः ॥ ५५ ॥</p>
<h1 id="०५६">०५६</h1>
<p>षट्पञ्चाशः सर्गः ५६</p>
<p>श्रीभगवानुवाच ।</p>
<p>इति निर्वासनत्वेन जीवन्मुक्ततयार्जुन ।<br>
अन्तः शीतलतामेत्य बन्धुदुःखमलं त्यज ॥ १ ॥</p>
<p>जीवन्मुक्तिप्रतिष्ठाऽस्मिन्नर्जुनायोपदिश्यते ।<br>
चित्सत्तत्त्वं जगद्रूपं मनश्चित्रं च विस्तरात् ॥</p>
<p>बन्धुदुःखं बन्धुवधदुःखम् ॥ १ ॥</p>
<p>जरामरणनिःशङ्क आकाशविशदाशयः ।<br>
त्यक्तेष्टानिष्टसङ्कल्पो वीतरागो भवानघ ॥ २ ॥</p>
<p>प्रवाहपतितं कार्यमिदं किञ्चिद्यथागतम् ।<br>
कुरु कार्याणि कर्माणि न किञ्चिदिह नश्यति ॥ ३ ॥</p>
<p>प्रवाहपतितं शिष्टव्यवहारपरम्परागतं कार्यमवश्यकर्तव्यमिदं<br>
युद्धमन्यानि चावश्यकानि यागदानादीनि कर्माणि कुरु न काचित्तेन तत्त्वबोधस्य<br>
क्षतिरित्यर्थः ॥ ३ ॥</p>
<p>प्रवाहपतितं कर्म स्वमेव क्रियते तु यत् ।<br>
जीवन्मुक्तस्वभावोऽयं सा जीवन्मुक्तता तथा ॥ ४ ॥</p>
<p>स्वं स्वधर्मरूपमेव । सा प्रसिद्धा जीवन्मुक्तता तथा तादृश्येव न<br>
देहचेष्टामात्रत्यागरूपेत्यर्थः ॥ ४ ॥</p>
<p>इदं कर्म त्यजामीदमाश्रयामीति निर्णयः ।<br>
मूढस्य मनसो रूपं ज्ञानिनस्तु समा स्थितिः ॥ ५ ॥</p>
<p>प्रवाहपतितं कर्म कुर्वन्तः शान्तचेतसः ।<br>
जीवन्मुक्ताः सुषुप्तस्थाः स्फुरन्त्यत्र सुषुप्तवत् ॥ ६ ॥</p>
<p>सुषुप्ता इव स्वात्मनि निःसङ्कल्पास्तिष्ठन्तीति सुषुप्तस्थाः<br>
सुषुप्तात्मवन्निर्विशेषस्वयञ्ज्योतिरात्ममात्रावशेषाः स्फुरन्ति ॥ ६ ॥</p>
<p>स्थिरां संस्थितिमायान्ति कूर्माङ्गानीव सर्वशः ।<br>
इन्द्रियाणीन्द्रियार्थेभ्यो हृदि यस्य स्वभावतः ॥ ७ ॥</p>
<p>अन्यदपि सुषुप्तिसाम्यं जीवन्मुक्तस्य लक्षणेस्तीऽत्याह-स्थिरामिति ।<br>
ज्ञानबाधितत्वात्तुच्छेभ्य इन्द्रियार्थेभ्यो विषयेभ्यः स्वतः प्रयत्नं विनैव<br>
व्यावृत्तानीन्द्रियाणि यस्य हृदि हृत्स्थे परमात्मनि मनसा सह स्थिरां निश्चलां<br>
संस्थितिमैकरस्येन स्थैर्यमायान्ति । यथा कूर्मस्य शिरःपादाद्यङ्गानि अल्पेऽपि<br>
विक्षेपे झटित्येवान्तः प्रविशन्ति तद्वत् । स तथाविधो जीवन्मुक्त इत्यर्थः ॥ ७ ॥</p>
<p>विश्वात्मनि तथा विश्वं कालत्रयमयोदितम् ।<br>
अभित्ति त्रिजगच्चित्रं कुरुते चित्तचित्रकृत् ॥ ८ ॥</p>
<p>कथं तर्हि जीवन्मुक्ताः व्यवहारकाले जगत् पश्यन्तीति<br>
चेन्मनोराज्यपरिकल्पितनिर्मित्तिकचित्रवैचित्र्यवदेवेति प्रदर्शनाय<br>
जगत्सर्वमासर्गान्तं मनोरचितचित्ररूपेण वर्णयितुमुपक्रमते-विश्वात्मनीति ।<br>
चित्तलक्षणश्चित्रकृत् शिल्पी विश्वाधिष्ठाने आत्मनि तथा तेन तेन<br>
सर्वजनप्रसिद्धानन्तवैचित्र्येण विश्वं कृत्स्नं अभित्ति भित्तिरहितं त्रिजगच्चित्रं<br>
कुरुते इत्यन्वयः ॥ ८ ॥</p>
<p>व्योम्नि व्योमात्मकमपि प्रस्फुटं वृत्तिवर्तिभिः ।<br>
चित्तचित्रकरेणादौ चित्रं चित्रं वितानितम् ॥ ९ ॥</p>
<p>व्योम्नि अज्ञानाकाशे व्योमात्मकमज्ञानमात्रस्वरूपत्वात्प्रथितुमयोग्यमपि<br>
साभासान्तःकरणवृत्तिलक्षणवर्तिकाभिः प्रस्फुटमभिव्यक्तं चित्रमद्भुतं<br>
चित्रं वितानितं विस्तारितम् ॥ ९ ॥</p>
<p>पश्चाद्भित्तिः कृता व्योमरूपा चासावहो भ्रमः ।<br>
अपूर्वैवातिमायेयं तृणकुड्यमयी शुभा ॥ १० ॥</p>
<p>अद्भुतत्वमेव प्रसिद्धचित्रवैधर्म्येण दर्शयति-पश्चादिति । समष्टिमनसा<br>
सत्यसङ्कल्पत्वात्सङ्कल्पसमकालमेव जगच्चित्रं कृतं ततः<br>
पश्चाद्भित्तिस्तदाधारः कृता व्योमरूपा अमूर्ताकाशरूपाचित्रधारणे<br>
अयोग्यैवेत्याश्चर्यं अत एवायं भ्रम इत्यर्थः । अहो भ्रम इति पदयोरर्थं<br>
क्रमात्प्रपञ्चयति-अपूर्वैवेत्यादिना । इयं विरचना अपूर्वैव अतिशयिता माया<br>
अतिमाया । तृणकुड्यमिवात्यन्तमसारापि भ्रान्तदृशा शुभा ॥ १० ॥</p>
<p>न मनागपि भेदोऽस्ति स्फुटमप्युपलब्धयोः ।<br>
इमा या उपलक्ष्यन्ते भित्तयश्चित्तचित्रजाः ॥ ११ ॥</p>
<p>आश्चर्यान्तरं दर्शयति-न मनागपीति । प्रसिद्धेषु चित्रेषु चित्रेभ्यो भिन्ना<br>
भित्तयो भवन्ति । इमास्तु याश्चित्तचित्रजा व्योमादिभित्तय उपलक्ष्यन्ते तासां<br>
स्फुटमप्युपलब्धयोराधाराधेययोश्चित्तत्वाविशेषान्मनागपि भेदो<br>
नास्तीत्याश्चर्यमित्यर्थः ॥ ११ ॥</p>
<p>व्योम्नः शून्यतमा विद्धि तास्तामरसलोचन ।<br>
क्षणेन चेतसि यथा भ्रान्तौ लोकक्षयोदयौ ॥ १२ ॥</p>
<p>अहो भ्रम इत्यत्राहो इत्यंशं प्रपञ्च्य भ्रम इत्यंशं प्रपञ्चयति-व्योम्न<br>
इत्यादिना । ता मनश्चित्ररचनाः व्योम्नः शून्यतमाः अत्यन्तासत्या इति यावत् । हे<br>
तामरसलोचन । तत्र क्षणिकस्वप्नजगत्त्रयं दृष्टान्तमाह-क्षणेनेति ।<br>
घटिकायाः षष्ठो भागः क्षणः ॥ १२ ॥</p>
<p>आत्मा जगत्तथैवेदं सबाह्याभ्यन्तरं नभः ।<br>
चिरन्तनमनोराज्यं यत्तस्मात्किल सत्यता ॥ १३ ॥</p>
<p>आत्मा मनस्तत्कार्यं जगच्च तथा स्वप्रवदेव नभः शून्यमसदेवेत्यर्थः ।<br>
कुतस्तर्हि जनानां सत्यताप्रतीतिस्तत्राह-चिरन्तनेति । चिरानुवृत्तत्वादित्यर्थः ।<br>
किलेति नेदं तत्त्वमिति सूचनाय ॥ १३ ॥</p>
<p>किं त्वनालोकितेऽपि स्यात्सत्यं नास्त्येव विभ्रमे ।<br>
क्रमेणालोकतः सत्यमालोकेन विलीयते ॥ १४ ॥</p>
<p>किं तर्हि तत्त्वं तदाह-किं त्विति । विभ्रमे भ्रान्तिकल्पितपदार्थजाते यत्<br>
सत्यसङ्कल्पत्वं कालत्रयेऽपि नास्त्येव तत् अनालोकिते तत्त्वतः अदृष्टे तत्त्वज्ञानात्प्राक्<br>
किं स्यादपि । न स्यादेवेत्यर्थः । यत्तु वसन्तादिकालक्रमेण बाल्याद्यवस्थाक्रमेण<br>
षड्भावविकारक्रमेण वा आलोकनादर्थक्रियासामर्थ्यलक्षणमन्यद्वा<br>
व्यावहारिकसत्यत्वं प्रसिद्धं तत्तत्त्वदर्शनलक्षणेनालोकेन विलीयते । यथा<br>
सौरालोकेन दृश्यमानं शरदभ्रमण्डलं तेनैव शोष्यमाणं विलीयते<br>
तद्वदिति परेणान्वयः ॥ १४ ॥</p>
<p>दृश्यमानमपि क्षामं शरदीवाभ्रमण्डलम् ।<br>
चित्तचित्रकृतश्चित्रे संस्थिताश्चित्रपुत्रिकाः ॥ १५ ॥</p>
<p>एवं मनश्चित्रस्य भ्रान्तिमात्रत्वेन बन्धुवधादिक्लेशमालिन्यं युक्तमित्याह##-</p>
<p>भित्त्यभावादनाकारा बहिस्त्रिभुवनादिकाः ।<br>
न ताः सन्ति न वासि त्वं किं केन परिरोध्यते ॥ १६ ॥</p>
<p>परिरोध्यते हन्यते ॥ १६ ॥</p>
<p>रोध्यरोधकसम्मोहं त्यक्त्वा खे विमलो भव ।<br>
प्रवृत्तिरेव न व्योम्नः प्रवृत्तिश्चैव खात्मिका ॥ १७ ॥</p>
<p>रोध्यरोधकसम्मोहं वध्यघातकभ्रमं तत्प्रयुक्तशोकमालिन्यमिति यावत् । खे<br>
ब्रह्माकाशे । यतो व्योम्नश्चिदाकाशस्य वधादिप्रवृत्तिरेव नास्ति । या तु प्रातिभासिकी<br>
प्रवृत्तिः सा च खात्मिका ब्रह्माकाशरूपैव ॥ १७ ॥</p>
<p>अतः कालक्रियाकुड्यकलादिविमलं नभः ।<br>
चित्तसंस्थं यथा चित्रं सरूपमखिलात्मकम् ॥ १८ ॥</p>
<p>कला चित्ररचनाकौशलं आदिपदात्तद्वैचित्र्यभेदाच्च विमलं नाभो ब्रह्मैव । यथा<br>
चित्तसंस्थं मनोराज्यचित्रमखिलप्रपञ्चात्मकमपि शून्यत्वान्नभःस्वरूपं<br>
तथा परिदृश्यमानमपि जगद्व्योम्नः शून्यतममित्युत्तरेणान्वयः ॥ १८ ॥</p>
<p>व्योम्नः शून्यतमं विद्धि तथेदमखिलं जगत् ।<br>
चित्तभित्तौ कृतं चित्रं यच्चिच्चित्रकरेण तत् ॥ १९ ॥</p>
<p>इदानीमज्ञाता चिदेव चित्रकरश्चित्तं तु तद्भित्तिरित्युत्प्रेक्षणेऽपि शून्यत्वमेव<br>
पर्यवस्यतीत्याह-चित्तेति ॥ १९ ॥</p>
<p>सर्वशून्यतया व्योम्नो मनागपि न भिद्यते ।<br>
यथा प्रकचतश्चित्ते जगन्निर्माणसङ्क्षयौ ॥ २० ॥</p>
<p>तत्रापि मनोराज्यक्षणिकजगदेव दृष्टान्त इत्याह-यथेति ॥ २० ॥</p>
<p>क्षणेनैव तथैवेमौ भुविस्थाविति विद्धि हे ।<br>
अद्य क्षीणा मनोराज्ये नानानुभवनात्मनि ॥ २१ ॥</p>
<p>तव नानानुभवनात्मनि मनोराज्ये क्षणभावितमोहेन परिकल्पिता<br>
वध्यघातकभावादिकल्पना अद्य मदुपदेशात्क्षीणा ॥ २१ ॥</p>
<p>क्षणभावितमोहेन कल्पना परिकल्पिता ।<br>
असदेव मनोराज्यं कर्तुं शक्तं यथा मनः ॥ २२ ॥</p>
<p>ननु क्षणभावितमोहेन कथमनाद्यनन्तकल्पविस्तीर्णसंसारलक्षणं मनोराज्यं<br>
कृतं तत्राह-असदेवेति । यथा असतोऽपि जन्मादिकरणे मनः शक्तं तथा<br>
क्षणस्य कल्पीकरणेपि बलवत् समर्थमित्यर्थः ॥ २२ ॥</p>
<p>क्षणस्य कल्पीकरणे तथैव बलवन्मनः ।<br>
क्षणं कल्पीकरोत्येतत्तच्चाल्पं कुरुते बहु ॥ २३ ॥</p>
<p>क्षणं कल्पीकरोत्येतत् तत् असदुत्पादयतीत्येतच्चाश्चर्यमल्पमेव । यस्मात्ततोपि बहु<br>
आश्चर्यं यदसदपि जगत्सत्कुरुते इतीदृशमनःसामर्थ्यादेवेयं<br>
जगद्भ्रान्तिरुत्थितेत्यन्वयः ॥ २३ ॥</p>
<p>असत्सत्कुरुते क्षिप्रमितीयं भ्रान्तिरुत्थिता ।<br>
क्षणेनैव मनोराज्यं प्रतिभातं स्वभावतः ॥ २४ ॥</p>
<p>तदेवाह-क्षणेनैवेति ॥ २४ ॥</p>
<p>यद्विचित्रात्म तदिदं जगज्जालमिति स्थितम् ।<br>
सर्गे निर्वाणनिष्ठत्वान्निमेषमयमुत्थितम् ॥ २५ ॥</p>
<p>एवं निर्वाणे नित्यमुक्ते आत्मन्यध्यस्तत्वात्प्रतिभामात्रतो जातत्वात्तुच्छं<br>
निमेषमयं क्षणिकमप्युत्थितं जगदजानद्भिः अत्र ईदृश एव सर्गे<br>
भ्रान्तैर्वज्रसारता दुरुच्छेदता कल्पिता ॥ २५ ॥</p>
<p>प्रतिभामात्रतोऽत्रैव [प्रतिभासात्ततोऽत्रैव इति पाठः ।] कल्पिता<br>
वज्रसारता ।<br>
प्रतिभासविपर्यासमात्रं ह्यविदिताकृतेः ॥ २६ ॥</p>
<p>सा च न युक्तेत्याह-प्रतिभासेति । अविदिताकृतेः अज्ञाततत्त्वस्यात्मनः इदं<br>
जगत्प्रतिभासविपर्यासोऽन्यथाप्रतिभासस्तावन्मात्रम् । ईदृशस्यास्य<br>
प्रवृत्तावध्यारोपे निवृत्तौ बाधे वा का वज्रसारता । न काचिदित्यर्थः ॥ २६ ॥</p>
<p>प्रवृत्तौ वा निवृत्तौ वा कैव सा वज्रसारता ।<br>
चित्तचित्रकृतश्चित्स्थं जगच्चित्रं कदा स्थितम् ॥ २७ ॥</p>
<p>स्थितस्य हि निरासे प्रयत्नापेक्षा इदं तु कदापि क्वापि न स्थितमेवेत्याह##-</p>
<p>अकुड्यमप्यरङ्गाढ्यमिदं स्फारमिवाग्रतः ।<br>
अहो नु चित्रं निर्भित्ति चित्रमुज्ज्वलमुत्थितम् ॥ २८ ॥</p>
<p>विना स्वकारणसामग्रीतः स्वतश्चासदप्यग्रतः स्फुरतीत्याश्चर्यमित्याह##-</p>
<p>सुरञ्जनं जगदिति स्फुटं दृष्टिविलोभनम् ।<br>
नानातमोमषीलेखं नानातेज्ॐशुरञ्जनम् ॥ २९ ॥</p>
<p>कथं पुरःस्थितं तदाह-सुरञ्जनमित्यादिना । सुष्ठु रञ्जयत्यासञ्जयतीति<br>
सुरञ्जनम् । दृष्टिग्रहणमिन्द्रियमन-आद्युपलक्षणम् ॥ २९ ॥</p>
<p>नानाकल्पाङ्गावयवं नानारागानुरञ्जितम् ।<br>
नानादृष्टिविलासाढ्यं नानानुभवलोचनम् ॥ ३० ॥</p>
<p>कल्पास्तदङ्गयुगादीनि चावयवा यस्य ॥ ३० ॥</p>
<p>नानाग्रहोग्रकचनं नानाकाराग्रपश्चिमम् ।<br>
व्योमनीलसरः फुल्लताराचन्द्रार्कपङ्कजम् ॥ ३१ ॥</p>
<p>सूर्योदयास्तादिकालेषु नानाकारे अग्रपश्चिमे प्राचीप्रतीच्यौ यस्मिन् । तत्र<br>
चित्रपद्मवनादि वर्णयति-व्योमेत्यादिना ॥ ३१ ॥</p>
<p>विचित्ररचनोद्युक्तमेघालीपत्रमञ्जरि ।<br>
प्रकोष्ठकाभिलिखितसुरासुरनृपुत्रिकम् ।<br>
परमालोकमङ्कोलयुवताकाशकुड्यकम् ॥ ३२ ॥</p>
<p>शरदादिकालभेदेन विचित्ररचनाभिः उत् ऊर्ध्वं युक्ता मेघालीलक्षणाः पत्राणि<br>
मञ्जर्यश्च यस्मिन् । लोकत्रयलक्षणेषु प्रकोष्ठकेषु चित्रकोष्ठमेदेषु अभितो<br>
लिखिताः सुरासुरमनुष्यलक्षणाः पुत्रिका यस्मिन् । परम उत्कृष्टो<br>
यश्चन्द्रसूर्याद्यालोकस्तल्लक्षणेन मङ्कोलेन सुधालेपेन युवतेव विराजमानता<br>
यस्य तथाविधमाकाशलक्षणं कुड्यं भित्तिर्यस्मिन् ॥ ३२ ॥</p>
<p>आकाश एव रचिता प्रतिभैकरङ्गा मुग्धा जगत्त्रयमनोहरपुत्रिकेयम् ।<br>
चिन्मात्रचक्रपरिरञ्जितसर्वलोका लीलाकुला चपलचित्तकचित्रकर्त्रा ॥ ३३ ॥</p>
<p>इदानीं त्रिलोकीमेव देवनटीरूपां चित्रपुत्रिकां परिकल्प्य वर्णयति-आकाश<br>
एवेत्यादिपञ्चभिः । चपलेन कामुकेन चित्तकलक्षणेन चित्रकर्त्रा<br>
स्वाधिष्ठानब्रह्माकाशे एव इयं वर्ण्यमाना जगत्त्रयलक्षणा मनोहरा नटी<br>
पुत्रिका रचिता । प्रतिभा नवनवोन्मेषशालिनी बुद्धिरेव एको मुख्यो रङ्गो<br>
नृत्यशाला यस्याः । नृत्यशालाप्रदीपस्थानीयस्य साक्षिचतन्यस्य चक्रैरिव स्फुरत्<br>
प्रतिबिम्बग्राहिभिर्बुद्धिवृत्त्याभरणैः परितो रञ्जिताः प्रकाशिता लोका यया ।<br>
नृत्यहावभावविलासादिलीलाभिराकुला ॥ ३३ ॥</p>
<p>हेमाचलाङ्गलतिका घनकेशपाशा चन्द्रार्कलोचनविचालनदृष्टलोका ।<br>
धर्मार्थकामविनियन्त्रितशास्त्रवस्त्रा पातालजालचरणोन्नतभूनितम्बा ॥ ३४ ॥</p>
<p>पुनस्तामेव विशिनष्टि-हेमेति । तदण्डमभवद्धैमं सहस्रार्कसमप्रभम् इति<br>
पुराणोक्तेर्हेममयं ब्रह्माण्डमेवाचला दृढा अङ्गलतिका यस्याः । घना<br>
मेघा एव केशपाशा यस्याः । धर्मार्थकामार्थानि विनियन्त्रितानि व्यावर्तनानि<br>
ययोस्तथाविधे प्रवृत्तिनिवृत्तिशास्त्रे द्वे वस्त्रे यस्याः । पातालजालानि सप्तपातालानि<br>
ऊरुजानुजङ्घागुल्फपादपार्ष्ण्यङ्गुलिरूपसप्तावयवकौ चरणौ यस्याः । उन्नता<br>
भूर्नितम्बो यस्याः ॥ ३४ ॥</p>
<p>ब्रह्मेन्द्ररुद्रहरिबाहुचतुष्टयोग्रा सत्त्वावृतोन्नतकुचस्फुरदङ्गयष्टिः ।<br>
सुव्यालवेष्टितमहीतलपद्मपीठा पत्रीकृताचलमहाभुवनोदरी च ॥ ३५ ॥</p>
<p>ब्रह्मादिबाहुचतुष्टयेन उग्रा समर्था ।<br>
सत्त्वगुणलक्षणकञ्चुकावृताभ्यामुन्नताभ्यां विवेकवैराग्यकुचाभ्यां<br>
स्फुरन्ती अङ्गयष्टिर्यस्याम् । सुव्यालैः शेषादिभिर्वेष्टितं महीतलमेव पद्माकारं<br>
पीठमासनं यस्याः । गोरोचनाकस्तूर्यादिनानावर्णपत्ररचनास्थानीयाः कृता<br>
अचला मेर्वञ्जनहिमवदादिनानावर्णपर्वता यस्मिंस्तथाविधं महाभुवनं<br>
मध्यलोक एव उदरं यस्याः ॥ ३५ ॥</p>
<p>रात्र्यन्धकारचपलत्वहराक्षिचेष्टा ताराकरालपुलका पविदन्तपङ्क्तिः ।<br>
चञ्चच्चतुर्दशविधातुलभूतजातरोमाञ्चना प्रलयवादकदम्बपुष्पा ॥ ३६ ॥</p>
<p>रात्र्यन्धकारस्य मेरुप्रदक्षिणीकरणलक्षणं यच्चपलत्वं तद्धरति<br>
अनुहरत्यपनयति च चन्द्रार्कलक्षणाक्षिचेष्टा यस्याः । पविर्विद्युदेव<br>
दन्तपाङ्क्तिर्यस्याः । भुवनभेदाच्चतुर्दशविधमतुलं परस्परविसदृशं<br>
भूतजातमेवाविर्भवद्रोमाञ्चनं यस्याः । तेषु भूतेषु प्रसिद्धा<br>
भूतभुवनाद्रिप्रलयवाता एव सर्वतः प्रसारितसद्बुद्धिकेसरत्वाच्छ्रोतॄणां<br>
वैराग्यसद्वासनासौगन्ध्याधायकत्वाच्चापादलम्बिकदम्बमालापुष्पाणि यस्याः ॥<br>
३६ ॥</p>
<p>जीवान्विता गगन एव कृता विचित्रा व्योमात्मिका चिरविलक्षणचित्रकर्त्रा ।<br>
चित्तेन चित्रपरिकर्मविदा त्रिलोकी नानाविलासवलिता वरपुत्रिकेति ॥ ३७ ॥</p>
<p>जीवेन व्यष्टिसमष्ट्यात्मना अन्विता । चित्रस्य परिकर्माणि उपकरणभूतानि<br>
विचित्रवासनाकामकर्माणि विन्दति प्राप्नोति तथाविधेन अतएवाचिरादेव विलक्षणानां<br>
चित्राणां कर्त्रा निर्माणसमर्थेन चित्तेन इति एवं वर्णितरूपा त्रिलोकीलक्षणा<br>
वरपुत्रिका स्वाधिष्ठानचिद्गगन एव कृतेत्युपसंहारः ॥ ३७ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०<br>
अर्जुनोपाख्याने चित्तवर्णनं नाम षट्पञ्चाशः सर्गः ॥ ५६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चित्तवर्णनं नाम षट्पञ्चाशः सर्गः ॥ ५६ ॥</p>
<h1 id="०५७">०५७</h1>
<p>सप्तपञ्चाशः सर्गः ५७</p>
<p>श्रीभगवानुवाच ।</p>
<p>इदं विद्धि महाश्चर्यमर्जुनेह हि यत्किल ।<br>
पूर्वं सञ्जायते चित्रं पश्चाद्भित्तिरुदेति हि ॥ १ ॥</p>
<p>जायतेऽत्र यया दृष्ट्या सद्यो निर्वासनं मनः ।<br>
सुखाद्वयात्मशेषश्च सा दृष्टिरुपदिश्यते ॥</p>
<p>तत्र प्राग्दर्शितां जगत्याश्चर्यतादृष्टिमेव प्रथमं वासनाशैथिल्योपयोगितया<br>
वर्णयति-इदमिति । अभित्तौ निराश्रय एव मनसा जगदाकारकलनात्पूर्वं<br>
जगच्चित्रं जायते पश्चात्तदन्तर्गता भूतभुवनात्मकविराड्भित्तिस्तदाधारतया<br>
कल्प्यमाना उदेति । व्यष्टिसमूहस्य समष्टेर्विराजो व्यष्ट्यधीनकल्पनत्वाद्वा<br>
पश्चादुदयः ॥ १ ॥</p>
<p>अभित्तावुत्थिते चित्रे दृश्यते भित्तिरातता ।<br>
अहो विचित्रा मायेयं मग्नं तुम्बं शिला प्लुता ॥ २ ॥</p>
<p>अत्यन्तमसम्भावितरूपत्वादियं माया असम्भावितत्वं च विरुद्धत्वादित्याशयेन<br>
प्रसिद्धां तादृशमायामुदाहरति-मग्नमिति । तुम्ब्याः फलं तुम्बम् । फले<br>
लुक् । तत्किल जले मग्नं शिला तु प्लुता इति यथा स्वप्नेन्द्रजालादावेवोपपद्यते<br>
तद्वदित्यर्थः ॥ २ ॥</p>
<p>चित्तस्थचित्रसदृशे व्योमात्मनि जगत्त्रये ।<br>
व्योमात्मनस्ते किमियमहन्ताव्योमतोदिता ॥ ३ ॥</p>
<p>आस्तां जगच्चित्रस्याश्चर्यता तस्मिन् शून्यात्मनि<br>
चिद्व्योमात्मनस्तवाहन्तोदयस्ततोऽप्याश्चर्यभूत इत्याह-चित्तस्थेति ॥ ३ ॥</p>
<p>सर्वं व्योमकृतं व्योम्ना व्योम्नि व्योम विलीयते ।<br>
भुज्यते व्योमनि व्योम व्योम व्योमनि चाततम् ॥ ४ ॥</p>
<p>यदि तु जगत्यपि चिद्व्योमतामेव पश्यसि तर्हि सा दृष्टिरेवं<br>
पर्यवसन्नेत्याश्चर्यमेवेत्याह-सर्वमिति ॥ ४ ॥</p>
<p>वेष्टितं वासनारज्ज्वा दीर्घसंसृति दामवत् ।<br>
वासनोद्वेष्टनेनैव तदिहोद्वेष्ट्यतेऽर्जुन ॥ ५ ॥</p>
<p>दीर्घं संसृति भ्रमणं यत्र तथाविधं तज्जगच्चित्रं दामवत् प्रसृतया<br>
वासनारज्ज्वा वेष्टितं तच्चिद्व्योमापीह जगति वासनोद्वेष्टनादेवोद्वेष्ट्यत इत्यर्थः ॥<br>
५ ॥</p>
<p>प्रतिबिम्बं यथादर्शे तथेदं ब्रह्मणि स्वयम् ।<br>
अगम्यं छेदभेदादेराधारानन्यतावशात् ॥ ६ ॥</p>
<p>अस्य ज्ञानातिरिक्तोपायदुरुच्छेद्यताप्यधिष्ठानदार्ढ्यबलादेव न स्वत इत्याह##-</p>
<p>अनन्यच्छेदभेदादि ब्रह्मणि ब्रह्मणाम्बरम् ।<br>
किं कथं कस्य केनैव च्छिद्यते वा क्व भिद्यते ॥ ७ ॥</p>
<p>अतएव ब्रह्मानन्यतादर्शनबलादेव जगतः<br>
सर्वच्छेदभेदादिव्यवहारायोग्यतादर्शनेन सर्ववासनाः समूलमुच्छेद्या<br>
इत्याशयेनाह-अनन्यदिति । यदा ब्रह्मणि प्रतिभातं छेदभेदादिव्यवहारजातं<br>
तद्विषयीभूतं जगच्च ब्रह्मणा अनन्यत्सच्चिदम्बरमेव तदा केन कर्त्रा करणेन वा<br>
केन प्रकारेण कस्य फलस्यार्थे क्व देशे काले वा किं छिद्यते भिद्यते वा ।<br>
छेदादिव्यवहारवादानां ब्रह्मातिरिक्तविषयदर्शनादित्यर्थः ॥ ७ ॥</p>
<p>तेनेह वासनाभावो बोधात्सम्पन्न एव ते ।<br>
यो न निर्वासनो नूनं सर्वधर्मपरोऽपि सन् ॥ ८ ॥</p>
<p>तेनानेनोपायेन बोधात्ते वासनानामपि ब्रह्मातिरेकेणाभावः सम्पन्न एव ।<br>
ईदृग्ज्ञानाभावे तु वासनाबन्धो दुरुच्छेद एवेति प्रागुक्तं स्मारयति-य इति ॥ ८<br>
॥</p>
<p>सर्वज्ञोऽप्यतिबद्धात्मा पञ्जरस्थो यथा हरिः ।<br>
यस्यास्ति वासनाबीजमत्यल्पं चितिभूमिगम् ॥ ९ ॥</p>
<p>हरिः सिंहो हरितवर्णः शुको वा । अणुमात्रमपि वासना न स्थाप्या ।<br>
अनर्थसहस्रबीजत्वादित्याशयेनाह-यस्येति ॥ ९ ॥</p>
<p>बृहत्सञ्जायते तस्य पुनः संसृतिकाननम् ।<br>
अभ्यासाद्धृदि रूढेन सत्यसम्बोधवह्निना ।<br>
निर्दग्धं वासनाबीजं न भूयः परिरोहति ॥ १० ॥</p>
<p>निःशेषं दग्धम् ॥ १० ॥</p>
<p>दग्धं [व्याख्यानुसारादत्र निर्दग्धवासनाबीजमिति पाठोऽपेक्षितः ।]<br>
तु वासनाबीजं न निमज्जति वस्तुषु ।<br>
सुखदुःखादिषु स्वच्छं पद्मपत्रमिवाम्भसि ॥ ११ ॥</p>
<p>निर्दग्धानि वासनाबीजानि यस्य तथाविधं मनः ॥ ११ ॥</p>
<p>शान्तात्मा विगतभयोज्झितामिताशो निर्वाणो गलितमहामनोविमोहः ।<br>
सम्यक्त्वं श्रुतमवगम्य पावनं तत्तिष्ठात्मन्यपहतिरेकशान्तिरूपः ॥ १२<br>
॥</p>
<p>उक्तोपदेशक्रममुपसंहरन्नर्जुनं निर्वासनस्थितौ प्रतिष्ठापयति-शान्तात्मेति<br>
। हे अर्जुन त्वं उज्झिताः अमिता आशा येन तथाविधः सन् पावनं तत् प्रसिद्धं<br>
भगवद्गीतारूपं श्रुतं मदुपदेशं सम्यगवगम्य गलितमहामनोविमोहः सन्<br>
अपहतिरपगतबन्धुवधादिक्लेशो भूत्वा निर्वासनात्मनि शान्तात्मा गलितचित्त<br>
एकशान्तब्रह्मरूपः अतएव विगतभयो निर्वाणः परमनिर्वृतस्तिष्ठेत्यर्थः ॥ १२ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने<br>
अर्जुनविश्रान्तिवर्णनं नाम सप्तपञ्चाशः सर्गः ॥ ५७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अर्जुनविऽस्रान्तिवर्णनं नाम सप्तपञ्चाशः सर्गः ॥ ५७ ॥</p>
<h1 id="०५८">०५८</h1>
<p>अष्टपञ्चाशः सर्गः ५८</p>
<p>अर्जुन उवाच ।</p>
<p>नष्टो मोहः स्मृतिर्लब्धा त्वत्प्रसादान्मयाच्युत ।<br>
स्थितोऽस्मि गतसन्देहः करिष्ये वचनं तव ॥ १ ॥</p>
<p>तत्त्वबोधेन साविद्यवासनाक्षयसम्भवः ।<br>
इहोपपाद्यते तेनाप्यर्जुनस्य कृतार्थता ॥</p>
<p>हे अच्युत त्वत्प्रसादात् अनुग्रहप्रयुक्तत्वदुपदेशान्मोहः सवासनाज्ञानं नष्टः ।<br>
विस्मृतकण्ठचामीकरस्येव स्वतःसिद्धात्मतत्त्वस्य स्मृतिरिव स्मृतिः<br>
साक्षात्कारो लब्धा तया च सर्वसन्देहबीजनाशाद्गतबन्धुवधादिकर्तृतासन्देहः<br>
स्थितोस्मि अतस्तत्त्वावस्थितिविषयं यथाप्राप्तव्यवहारकर्तव्यताविषयं च तव<br>
वचनं करिष्ये पालयिष्यामीत्यर्थः ॥ १ ॥</p>
<p>श्रीभगवानुवाच ।</p>
<p>वृत्तयो यदि बोधेन संशान्ता हृदये स्फुटम् ।<br>
तच्चित्तं शान्तमेवान्तर्विद्धि सत्त्वमुपागतम् ॥ २ ॥</p>
<p>एवमर्जुनेन कृतार्थत्वे दर्शितेपि स्वोपदिष्टतत्त्वबोधेन<br>
समूलसर्ववासनाक्षयमुपपत्तिभिर्द्रढयिष्यन् श्रीभगवानुवाच-वृत्तय<br>
इत्यादिना । तत्त्वबोधेन हृदये रागादिवृत्तयो यदि सर्वात्मना शान्तास्तत्तर्हि<br>
सवासनात्मकं चित्तं शान्तं तत् सत्त्वं निर्वासनत्वमुपगतमिति विद्धि । तथा च<br>
श्रुतिः-यदा सर्वे प्रमुच्यन्ते कामा येऽस्य हृदि श्रिताः । अथ मर्त्योऽमृतो<br>
भवत्यत्र ब्रह्म समश्नुते इति ॥ २ ॥</p>
<p>अत्र तच्चेत्यरहितं प्रत्यक्चेतननामक्रम् ।<br>
यत्त्वशेषविनिर्मुक्तं यत्सर्वं सर्वतश्च यत् ॥ ३ ॥</p>
<p>अत्र अस्यां सत्त्वावस्थायां प्रत्यक्चेतनात्मकं यद्व्यवहारे सर्वं<br>
तत्त्वतस्त्वशेषविनिर्मुक्तं तद्ब्रह्म चेत्यरहितं भवतीति शेषः ॥ ३ ॥</p>
<p>न केचन विदन्त्येते तत्पदं जागतादयः ।<br>
भूतलाद्गगनोड्डीनं विहङ्गममिवोन्नतम् ॥ ४ ॥</p>
<p>जागताश्चक्षुरादयोऽज्ञजनाश्च [अयमादिशब्दार्थः ।] केचन तत्पदं न<br>
विदन्ति । उन्नतमूर्ध्वदेशगतम् ॥ ४ ॥</p>
<p>प्रत्यक्चेतनमाभासं शुद्धं सङ्कल्पवर्जितम् ।<br>
अगम्यमेनमात्मानं विद्धि दूरं दृशामिव ॥ ५ ॥</p>
<p>आभासं महाभूतादित्रयोदशबिघक्षेत्रावभासकम् । अगम्यमविषयम् । दृशां<br>
दूरमसन्निकृष्टमिव ॥ ५ ॥</p>
<p>सर्वातीतं यदत्यच्छं विना शुद्धं स्ववासना ।<br>
न शक्नोति पदं द्रष्टुं जनदृष्टिरणूनिव ॥ ६ ॥</p>
<p>तद्दर्शने च श्रवणाद्यवधृततद्भावनास्वभ्यस्ता निदिध्यासनाख्या<br>
आवश्यकीत्याह-सर्वातीतमिति । चित्स्वभावादत्यच्छम् । असङ्गत्वाच्छुद्धम् ॥ ६ ॥</p>
<p>यत्प्राप्तौ सर्व एवेमे क्षीणा घटपटादयः ।<br>
वराकी वासना तत्र किं करोतु परे पदे ॥ ७ ॥</p>
<p>यत्र घटादिस्थूलानामपि बाधस्तत्र परमसूक्ष्मवासनानां<br>
स्थितिरसम्भावितैवेत्याह-यत्प्राप्ताविति ॥ ७ ॥</p>
<p>यथाऽनलगिरिं प्राप्य हिमलेशो विलीयते ।<br>
शुद्धमासाद्य चित्तत्त्वमविद्या लीयते तथा ॥ ८ ॥</p>
<p>क्व वराकी रजस्तुच्छा वासना भोगबन्धनम् ।<br>
क्व पूरितजगज्जालश्चित्तत्त्वविपुलानिलः ॥ ९ ॥</p>
<p>रजो रेणुरिव तुच्छा क्षुद्रा ॥ ९ ॥</p>
<p>तावत्स्फुरत्यविद्येयं नानाकारविकारिणी ।<br>
यावन्न सम्परिज्ञातः शुद्धः स्वात्माऽयमात्मना ॥ १० ॥</p>
<p>सर्वा दृश्यदृशः क्षीणाः स्वच्छतैवोदिता तथा ।<br>
नभसीव पदे तस्मिन्स्वात्मन्यखिलपूरणे ॥ ११ ॥</p>
<p>स्वात्मनि स्वोदरे अखिलं पूरयति ग्रसति तथाविधे ॥ ११ ॥</p>
<p>समग्राकाररूपं तत्समग्राकारवर्जितम् ।<br>
वागतीतं परं वस्तु केन नामोपमीयते ॥ १२ ॥</p>
<p>समग्राकारः पूर्णता तद्रूपम् । समस्तैर्जगदाकारैर्वर्जितम् ॥ १२ ॥</p>
<p>विषयविषविषूचिकामतस्त्वं निपुणमहंस्थितिवासनामपास्य ।<br>
अभिमतपरिहारमन्त्रयुक्त्या भव विभवो भगवान्भियामभूमिः ॥ १३ ॥</p>
<p>हे अर्जुन त्वमतः पूर्णात्मदर्शनादेवाभिमतानां कामानां परिहारो<br>
निवृत्तिस्तल्लक्षणाया मन्त्रयुक्त्या विषयविषप्रयुक्तविषूचिकारूपां<br>
सदाप्रवृत्तिहेतुमहंस्थितिमन्तःकरणस्थां वासनां निपुणमपास्य विभवः<br>
विगतसंसारबन्धो भियां सर्वानर्थानामभूमिरभयस्वभावो भगवानहमेव<br>
भवेति सर्वभगवद्गीतार्थस्यान्ते सङ्ग्रहेणोपदेशः ॥ १३ ॥</p>
<p>श्रीवसिष्ठ उवाच ।</p>
<p>इति गदितवति त्रिलोकनाथे क्षणमिव मौनमुपस्थिते पुरस्तात् ।<br>
अथ मधुप इवाऽसिताब्जखण्डे वचनमुपैष्यति तत्र पाण्डुपुत्रः ॥ १४ ॥</p>
<p>मौनमुपगम्य पुरस्तात्स्थिते सति ॥ १४ ॥</p>
<p>अर्जुन उवाच ।</p>
<p>परिगलितसमस्तशोकभारा परमुदयं भगवन्मतिर्गतेयम् ।<br>
मम तव वचनेन लोकभर्तुर्दिनपतिना परिबोधिताब्जिनीव ॥ १५ ॥</p>
<p>इत्युक्त्वोत्थाय गाण्डीवधन्वा स हरिसारथिः ।<br>
अर्जुनो गतसन्देहो रणलीलां करिष्यति ॥ १६ ॥</p>
<p>गाण्डीवं धनुर्यस्य सोऽर्जुनः । गाण्ड्यजगात्सञ्ज्ञायाम् इति मत्वर्थे वः ।<br>
धनुषश्च इत्यनङ् ॥ १६ ॥</p>
<p>करिष्यति क्षतगजवाजिसारथिद्रुतक्षरद्रुधिरमहानदीं भुवम् ।<br>
शरोत्करप्रसरमहारजःस्थलीतिरोहितद्युमणिविलोचनां दिवम् ॥ १७ ॥</p>
<p>सोऽर्जुनो भुवं क्षताः गजवाजिसारथयो द्रुताः शीघ्रं प्रवाहिता यासु तथाविधाः<br>
क्षरद्रुधिरमहानद्यो यस्यां तथाविधां करिष्यति । दिवं च<br>
शरोत्करप्रसरैर्महारजोनिर्मितस्थल्या च तिरोहितं द्युमणिः सूर्यस्तल्लक्षणं<br>
विलोचनं यस्यास्तथाविधां करिष्यतीत्यर्थः ॥ १७ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
अर्जुनोपाख्याने अर्जुनकृतार्थता नामाष्टपञ्चाशः सर्गः ॥ ५८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अर्जुनकृतार्थता नामाष्टपञ्चाशः सर्गः ॥ ५८ ॥</p>
<p>अर्जुनोपाख्यानं समाप्तम् ।</p>
<h1 id="०५९">०५९</h1>
<p>एकोनषष्टितमः सर्गः ५९</p>
<p>श्रीवसिष्ठ उवाच ।</p>
<p>एतां दृष्टिमवष्टभ्य राघवाऽघविनाशिनीम् ।<br>
तिष्ठ निःसङ्गसन्न्यासब्रह्मार्पणमयात्मकः ॥ १ ॥</p>
<p>जीवन्मुक्तपदेऽस्पन्दा चेत्यमुक्ता चितः स्थितिः ।<br>
सुस्थिरा स्याद्यया दृष्ट्या सा दृष्टिरिह वर्ण्यते ॥</p>
<p>अघविनाशिनीं सर्वपापक्षयकरीम् । निःसङ्गतालक्षणो यः सन्न्यासः<br>
सर्वत्यागस्त्वम्पदार्थशोधः सर्वजगतो ब्रह्मणि वाधलक्षणं यद्ब्रह्मार्पणं<br>
तत्पदार्थशोधस्तदुभयपरिशिष्टाखण्डमहावाक्यार्थसच्चिदानन्दैकरसभूमात्<br>
मा तिष्ठेत्यर्थः ॥ १ ॥</p>
<p>यस्मिन्सर्वं यतः सर्वं यः सर्वं सर्वतश्च यः ।<br>
यश्च सर्वमयो नित्यमात्मानं विद्धि तं परम् ॥ २ ॥</p>
<p>यस्मिन् सर्वं स्थितौ । यतः सर्वं सृष्टौ । यः सर्वं संहारे । सर्वतश्च यः<br>
कालत्रयेऽपि । एवं सर्वानित्यप्रपञ्चमयोऽपि यो नित्यः परस्तमेवात्मानं विद्धि न<br>
परिच्छिन्नस्वभावमित्यर्थः ॥ २ ॥</p>
<p>दूरस्थमप्यदूरस्थं सर्वगं तत्स्थमेव च ।<br>
तत्स्थः सत्तामवाप्नोषि तदेवास्यस्तसंशयः ॥ ३ ॥</p>
<p>सर्वप्रपञ्चबहिर्भावाद्दूरस्थमपि सर्वान्तरत्वात्सर्वस्यादूरस्थम् ।<br>
एवमाकाशवत्सर्वगमपि तत्स्थं जातिवत्तत्तद्वस्तुपर्याप्तमेव । इत्थं<br>
सर्वप्रकारेणापि तदेवैकमस्ति नान्यदिति सिद्धे त्वं परिच्छिन्नरूपेणापि<br>
तस्मिंस्तिष्ठसीति तत्स्थस्तत्सत्तयैव सत्तामवाप्नोषि न स्वातन्त्र्येण । एवं सति किं तव<br>
परिच्छेदामिमानेन स एवापरिच्छिन्नसन्मात्रस्त्वमसि । अतोऽस्तपरिच्छेद्संशयो<br>
भवेत्यर्थः ॥ ३ ॥</p>
<p>यत्संवेद्यविनिर्मुक्तं संवेदनमनिर्मितम् ।<br>
चेत्यमुक्तं चिदाभासं तद्विद्धि परमं पदम् ॥ ४ ॥</p>
<p>द्विविधं हि चिदात्मनो रूपं विवेकिमिरनुभूयते । एकं चित्ततद्वृत्तिप्रतिबिम्बितं<br>
चेत्यार्थप्रथारूपं चित्तनिर्मितम् । अपरं च<br>
चित्ततद्वृत्तितद्विषयाणामागमापायादिसर्वावस्थासाक्षिसंविद्रूपमनिर्मितं<br>
नित्यसिद्धम् । तदुभयमपि चेत्येन संवेद्यं त्रिपुट्या च विनिर्मुक्तं चेत्तत्परमं<br>
पदं ब्रह्मैव सम्पन्नमिति विद्धीत्यर्थः ॥ ४ ॥</p>
<p>सा परा परमा काष्ठा सा दृशां दृगनुत्तमा ।<br>
सा महिम्नां च महिमा गुरूणां सा तथा गुरुः ॥ ५ ॥</p>
<p>सा चेत्यसंवेद्यविनिर्मुक्तसंवित्स्थितिः । यतो वाचो निवर्तन्ते इत्यादिश्रुतिप्रोक्ता<br>
आनन्दोत्कर्षपरम्परायाः परमा काष्ठा । महिम्नां महत्त्वानाम् । गुरूणां<br>
मान्यानां परमा गुरुः । नातः परमस्तीत्यर्थः ॥ ५ ॥</p>
<p>स आत्मा तच्च विज्ञानं स शून्यं ब्रह्म तत्परम् ।<br>
तच्छ्रेयः स शिव शान्तः सा विद्या सा परा स्थितिः ॥ ६ ॥</p>
<p>योऽयमन्तश्चितेरात्मा सर्वानुभवरूपकः ।<br>
यत्र स्वदन्ते सर्वाणि स्वात्मद्रव्याणि सत्तया ॥ ७ ॥</p>
<p>स जगत्तिलतैलात्मा स जगद्गृहदीपकः ।<br>
स जगत्पादपरसः स जगत्पशुपालकः ॥ ८ ॥</p>
<p>सैव सर्वजगत्सार इत्याह-स इत्यादिना ॥ ८ ॥</p>
<p>स तन्तुर्भूतमुक्तानां परिप्रोतहृदम्बरः ।<br>
स भूतमरिचौघानां परमा तीक्ष्णता तथा ॥ ९ ॥</p>
<p>स पदार्थे पदार्थत्वं स तत्त्वं यदनुत्तमम् ।<br>
स सतो वस्तुनः सत्त्वमसत्त्वं वा सतः स्वतः ॥ १० ॥</p>
<p>स एव सर्वपदार्थानामसाधारणं स्वरूपमित्याह-स इति । सत्त्वं सम्यक्त्वम् ॥<br>
१० ॥</p>
<p>यः स्ववित्तिविचित्रेण स्वयमात्मैव लभ्यते ।<br>
सर्व एव जगद्भावा अविचारेण चारवः ॥ ११ ॥</p>
<p>स कः । यः स्वस्य वित्तिस्तात्त्विकरूपेण बोधस्तद्रूपेण विचित्रेणालौकिकेनोपायेन सर्वं<br>
स्वयमात्मैव नान्यदिति लभ्यत इत्यर्थः ॥ ११ ॥</p>
<p>अविद्यमानाः सद्भावा विचारविशरारवः ।<br>
अहमादौ जगज्जाले मिथ्याभ्रमभरात्मनि ॥ १२ ॥</p>
<p>सतः परमात्मनो भावा विकल्पा विचारविशरारव इत्युक्तं तत्र कीदृशेन विचारेण<br>
जगद्भावा विशीर्यन्ते तं दर्शयति-अहमित्यादिना ॥ १२ ॥</p>
<p>को नु भूत्वाऽनुबध्नामि वृत्तिं कथमवाप धीः ।<br>
आद्यमध्यान्तमानानि सङ्कल्पकलनान्यहम् ॥ १३ ॥</p>
<p>वृत्तिमास्थाम् । ननु धीरेव शुद्धस्यापि तव आस्थाबन्धे निमित्तं भविष्यति ।<br>
तत्राह-कथमिति । धीर्बुद्धिरप्यसङ्गाद्वयं मां कथमवाप । तत्प्राप्तौ नास्ति<br>
हेतुरित्यर्थः । प्राप्नोति वा सा तथापि तत्कृता आदिमध्यान्तादिपरिच्छेदाः<br>
सङ्कल्पकलनानि चाहमेव न मद्व्यतिरेकेण सन्तीति विचारे ब्रह्मणो मे<br>
नेयत्ताप्रसक्तिरित्याशयेनाह-आद्येति ॥ १३ ॥</p>
<p>ब्रह्माकाशमनाद्यन्तं केवेयत्ता ममात्मनः ।<br>
इति निश्चयवानन्तः सम्यग्व्यवहृतिर्बहिः ॥ १४ ॥</p>
<p>एवं विचारवतो लोकशास्त्राविरुद्धव्यवहारकालेऽपि सा स्थितिर्नापैतीयाशयेनाह##-</p>
<p>उदयास्तमयोन्मुक्तस्थितिरन्तः स सर्वदा ।<br>
नास्तमेति न चोदेति मनः समसमस्थितम् ॥ १५ ॥</p>
<p>यस्य मनः समेभ्योपि समे ब्रह्मणि स्थितं स महात्मा सर्वदा<br>
अन्तरुदयास्तमयोन्मुक्तस्थितिरिति परेणान्वयः ॥ १५ ॥</p>
<p>यस्य खस्येव शून्यत्वं स महात्मेह तद्वपुः ।<br>
भावाद्वैतपदारूढः सुषुप्तपरया धिया ॥ १६ ॥</p>
<p>व्यवहारकाले तादृशस्थित्यप्रच्युतावुपपत्तिमाह-भावेति । यतोऽयं<br>
भावनयैत्राद्वयपदारूढो न व्यवहारत इत्यर्थः । तथाचाहुः भावाद्वैतं सदा<br>
कुर्यात्क्रियाद्वैतं न कर्हिचित् । अद्वैतं त्रिषु लोकेषु नाद्वैतं गुरुणा सह ॥ इति ॥ १६ ॥</p>
<p>व्यवहार्यपि सङ्क्षोभं नैत्यादर्शनरो यथा ।<br>
आदर्शपुरुषस्येव व्यवहारवतोऽपि च ॥ १७ ॥</p>
<p>न यस्य हृदयोल्लेखो मनागपि स मुक्तिभाक् ।<br>
अविभागमिवादर्शे चिन्मणौ प्रतिबिम्बति ॥ १८ ॥</p>
<p>हृदयोल्लेखो मानापमानादिदुःखम् । कथं तस्मिंश्चिन्मणौ जीवन्मुक्ते<br>
व्यवहारः प्रसरति तत्रादर्श एव दृष्टान्त इत्याह-अविभागमिति । इवकारो<br>
भिन्नक्रमः । यथा आदर्शं दृश्यमानो जनव्यवहारः अविभागमादर्शस्य<br>
वैचित्र्यविभागविकारमकृत्वैव प्रतिबिम्बति तद्वच्चिन्मणावपीत्यर्थः ॥ १८ ॥</p>
<p>चितेः परमनैर्मल्याद्व्यवहारो यथा गतः ।<br>
चिच्चमत्कृतिरेवेयं जगदित्यवभासते ॥ १९ ॥</p>
<p>नेहास्त्यैक्यं न च द्वित्वं ममादेशोऽपि तन्मयः ।<br>
वाच्यवाचकशिष्येहागुरुवाक्यैश्चमत्कृतैः ॥ २० ॥</p>
<p>वाच्यवाचकशिष्यतदीहागुरुतद्वाक्याद्याख्यानकल्पनाचमत्कारैर्मम<br>
आदेशस्त्वदुपदेशोऽपि तन्मयश्चिन्मय एव ॥ २० ॥</p>
<p>आत्मनात्मनि शान्तैव चिच्चमत्कुरुते चिति ।<br>
चित्प्रस्पन्दो हि संसारस्तदस्पन्दः परं पदम् ॥ २१ ॥</p>
<p>चमत्कुरुते विवर्तते । प्रस्पन्दो विवर्त एव ॥ २१ ॥</p>
<p>चित्स्पन्दशमनेनेयन्न् परिशाम्यति संसृतिः ।<br>
महाचित्ते नतेऽर्थ्ॐऽशभावा यो भावनाक्षयः ॥ २२ ॥</p>
<p>ते तव महति अपरिच्छिन्ने ब्रह्माकारे चित्ते नते परिणते सति यः अंशभावस्य<br>
जीवजगल्लक्षणैकदेशभावस्य योऽपगमः सोऽर्थः परमपुरुषार्थः स एव<br>
भावनाक्षयो वासनाक्षयश्चेत्यर्थः ॥ २२ ॥</p>
<p>असन्नपि स्वभावं तत्संवित्स्पन्द उदाहृतम् ।<br>
शून्यत्वमजडं यत्तत्परमाहुश्चितेर्वपुः ॥ २३ ॥</p>
<p>यद्यस्माद्धेतोः असन्नपि संवित्स्पन्द उदाहृतं जडस्वभावमापादयति<br>
तत्तस्माद्धेतोः स्पन्दशून्यत्वमेव अजडं तत्परमं चितेर्वपुः<br>
स्वरूपमित्यनुभवनिष्ठा आहुः ॥ २३ ॥</p>
<p>तत्त्वेन भावनायत्ता संसृतिः सानुभूयते ।<br>
अभावनामात्रलयात्सा च निःसाररूपिणी ॥ २४ ॥</p>
<p>अनात्मदर्शनरूपा या संसृतिःइ सा अनात्मजगदाकारस्य तत्त्वेन याथार्थ्येन या<br>
भावना तदायत्ता तथैवानुभूयते । तदभावनामात्रेण भावनालयात्सा<br>
जीवन्मुक्तसंसृतिर्दग्धपटवन्निःसाररूपिणी न बन्धक्षमेत्यर्थः ॥ २४ ॥</p>
<p>केवलं केवलीभावात्तद्रूपा सैव शिष्यते ।<br>
चित्स्पन्दमेव संसारचक्रप्रवहणं विदुः ॥ २५ ॥</p>
<p>कथं तर्हि जीवन्मुक्तौ सा शिष्यते तदाह-केवलमिति ।<br>
केवलीभावान्निःस्पन्दचिन्मात्रीभावात्सा संसृतिस्तद्रूपा चिद्रूपैव शिष्यते<br>
अतश्चित्स्पन्दमेव मातृमानादिरूपं संसारमाहुरित्यर्थः ॥ २५ ॥</p>
<p>मातृमानप्रमेयादि कटकादीव हेमनि ।<br>
पृथगस्ति न च स्पन्दश्चितेर्या संसृतिर्भवेत् ॥ २६ ॥</p>
<p>स च न चितः पृथगस्तीत्यबोध एव संसृतिः पर्यवस्यति ॥ २६ ॥</p>
<p>चित्तमेव चितिस्पन्दस्तदबोधो हि संसृतिः ।<br>
अबोधमात्रे चित्स्पन्दः कटकत्वमिवोत्थितम् ॥ २७ ॥</p>
<p>बोधमात्रविलीनेऽस्मिञ्छुद्धा चिद्राम शिष्यते ।<br>
स्वभावबोधमात्रेण क्षीयते भोगवासना ॥ २८ ॥</p>
<p>स्वभावः स्वात्मतत्त्वं तद्बोधमात्रेण ॥ २८ ॥</p>
<p>भोगाभावनमेवेह परमं ज्ञत्वलक्षणम् ।<br>
इतो नाभिमताः सर्वे ज्ञस्य भोगाः स्वभावतः ॥ २९ ॥</p>
<p>भोगवासनाक्षयात्सहजसिद्धभोगानामचिन्तनमेव ज्ञत्वस्य जीवन्मुक्तताया<br>
लक्षणम् । कुतोऽसौ भोगान्न भावयति तत्राह-इत इति ॥ २९ ॥</p>
<p>भवन्ति कोऽतितृप्तो हि दुरन्नं किल वाञ्छति ।<br>
एतदेव परं विद्धि ज्ञत्वस्यापरलक्षणम् ॥ ३० ॥</p>
<p>भवन्तीति पूर्वान्वयि । को न भूत्वेत्यादिना वर्णितेभ्यो विवेकादिलक्षणेभ्यः अपरं<br>
लक्षणम् ॥ ३० ॥</p>
<p>स्वभावेनैव भोगानां यत्किलानमिवाञ्छनम् ।<br>
चित्तत्स्पन्दैव सर्वात्मरूपिण्यस्तीति निश्चयः ॥ ३१ ॥</p>
<p>इदानीं लक्षणान्तरमाह-चिदिति । मदीयात्मचिदेव तेन भोक्तृभोग्यभोगाकारेण<br>
स्पन्दते इति तत्स्पन्दा भूत्वा सर्वात्मरूपिणी अस्तीति योऽन्तर्निश्चयः स्वभ्यासः सन्<br>
प्ररूढः स एव ज्ञत्वलक्षणमित्यर्थः ॥ ३१ ॥</p>
<p>योऽन्तः प्ररूढः स्वभ्यासो ज्ञत्वशब्देन स स्मृतः ।<br>
यो न भुङ्क्ते भुज्यमानानपि भोगान्स बुद्धिमान् ।<br>
लोकानुरोधसिद्ध्यर्थं स हन्ति लगुडैर्नभः ॥ ३२ ॥</p>
<p>या तु तस्य सर्वजनवद्देहधारणनिमित्ते भोगे प्रवृत्तिः सा वृथा चेष्टैवेत्याह##-<br>
बुद्धिमांस्तत्त्ववित् भ्रान्त्या नभोहननप्रसक्तलोकानुरोधसिद्ध्यर्थं स्वयमपि<br>
लगुडैर्नभो हन्ति तद्वत्तस्य वृथा चेष्टैव सेत्यर्थः ॥ ३२ ॥</p>
<p>विना कृत्रिमया बुद्ध्या न सिद्धिरवगम्यते ॥ ३३ ॥</p>
<p>ननु सा यदि वृथा चेष्टा तर्हि सर्वजनभोक्तृभोग्यभोगाकारपरिणतात्मचिदेव<br>
सर्वात्मरूपेति प्रागुक्तबुद्धिरपि सर्वजननभोलगुडहननं<br>
मदीयमेवेतिवद्भ्रान्तिबुद्धिन्वात्कृत्रिमैवेति सा कथं लक्षणन्वेनोक्ता तत्राह##-<br>
सर्वात्मभावदर्शनं परिच्छिन्नात्मदृष्टिनिरासद्वारा तत्त्वावगमोपयुक्तमिति<br>
तल्लक्षणमुक्तमित्यर्थ ॥ ३३ ॥</p>
<p>क्वचिदात्मावलोके च स्वाङ्गावदलनैरपि ।<br>
चिच्चेत्यं चेत्यकोटिस्था तावत्पश्यति विभ्रमम् ॥ ३४ ॥</p>
<p>तर्हि देहात्मबुद्धिनिरासद्वारा तत्त्वदर्शनोपयोगित्वात्<br>
हस्तगदादिस्वाङ्गानामवदलनादिसाहसक्रियापि तल्लक्षणं किं न स्यात्तत्राह##-<br>
सर्वात्मतादर्शनवत्स्वात्मावलोके उपयोगः प्रसिद्ध स्यात्तदा तदपि लक्षणं<br>
स्यान्नतु तदस्तीत्यर्थः । अथवा अकृत्रिमयेति च्छेदः । आत्मावलोके स्वरूपाविर्भावे<br>
अकृत्रिमयाऽपरिच्छिन्नाकारशून्यया अखण्डब्रह्माकारबुद्ध्या विना<br>
स्वाङ्गावदलनैः स्वाङ्गावदलनसदृशसाहसकोटिभिरपि सिद्धिरूपयोगो<br>
नावगम्यत इत्यर्थः । तत्कुतस्तत्राह-चिदिति त्रिभिः । इयं चित् यावदबोधात्मा<br>
अज्ञानच्छन्ना भवति तावच्चेत्यकोटिस्था स्वप्रकाशबुद्ध्यादिकोट्यनुप्रविष्टा सती<br>
स्वयमपि स्पन्दरूपिणीव भूत्वा चेत्यं बाह्यविषयं प्रतिस्पन्दते तेन विभ्रमं<br>
पश्यति ॥ ३४ ॥</p>
<p>इदं यावदबोधात्मा स्पन्दते स्पन्दरूपिणी ।<br>
सम्यग्बोधोदयोन्तः स्यात्स्पन्दास्पन्ददशाक्रमः ॥ ३५ ॥</p>
<p>यदा अन्तः सम्यग्बोधोदयः स्यात्तदा स्पदास्पन्ददशाक्रमः साभिधानकः<br>
स्वनाम्ना सह क्वापि याति बाध्यत इत्यर्थः ॥ ३५ ॥</p>
<p>क्वापि याति च संशान्तदीपवत्साभिधानकः ।<br>
चितः प्रशान्तरूपाया दीपिकायाः स्वभावतः ॥ ३६ ॥</p>
<p>स्पन्दास्पन्दमयी नेह कथैवास्ति मनागपि ।<br>
यदस्पन्दस्य मरुतो न सन्नासन्न मध्यगम् ॥ ३७ ॥</p>
<p>आत्यन्तिकप्राणचेष्टोपरमोऽपि स एवेत्याह-यदिति । मध्यगमनिर्वचनीयमपि रूपं<br>
यन्न ॥ ३७ ॥</p>
<p>रूपं तदेवासंवित्तिस्पन्दायाः प्रशमं चितेः ।<br>
अभिन्नः स्याच्चितः स्पन्दः शुद्धचित्स्फाररूपधृक् ॥ ३८ ॥</p>
<p>न विद्यते असंवित्तिरज्ञानं स्पन्दश्च यस्याश्चितेः । प्रथमं मोक्षाख्यं<br>
विदुरित्यर्थः । यदा चित्तात्मा चितः स्पन्दः शुद्धचितः स्फाररूपं ब्रह्माकार स्तस्य<br>
धृग्भवति तदा न वन्धाय न माक्षाय ॥ ३८ ॥</p>
<p>न बन्धाय न मोक्षाय स्थित आत्मनि केवलम् ।<br>
चिच्चेन्निरर्थसंवित्तिनिर्वाणे न च विन्दते ॥ ३९ ॥</p>
<p>चित् निरर्थे व्यर्थे संवित्तिश्चित्ताकारो निर्वाणं तदुपरमश्च ते द्वे दशे न विन्दते चेत्<br>
॥ ३९ ॥</p>
<p>तद्बन्धमोक्षपक्षादेर्नामापीह न विद्यते ।<br>
मोक्षोऽस्त्वित्येव बोधोऽन्तः पूर्णता क्षयकारणम् ॥ ४० ॥</p>
<p>तत्तर्हि ॥ ४० ॥</p>
<p>समास्त्वित्यपि बन्धस्ते श्रेयोऽसंवेदनं परम् ।<br>
यदनाभासमजडं तद्विद्धि परमं पदम् ॥ ४१ ॥</p>
<p>स मोक्षो मास्तु समा निर्विक्षेपा चिदस्त्विति वा इच्छापि बन्धः । किं तर्हि<br>
श्रेयस्तदाह-श्रेय इति सपादेनार्धद्वयेन ॥ ४१ ॥</p>
<p>चितः स्वरूपं संस्थानमचेत्योन्मुखतात्मकम् ।<br>
यः सङ्कल्पनशब्दार्थरूपः स्पन्दो महाचितः ॥ ४२ ॥</p>
<p>कस्तर्हि बन्धमोक्षादिकव्यवहारार्हः पदार्थस्तमाह-य इति ॥ ४२ ॥</p>
<p>बन्धमोक्षादिकार्होऽसौ प्रेक्ष्यमाणः प्रणश्यति ।<br>
प्रेक्षणादेव संशान्ते त्वहम्भावे निरास्पदे ॥ ४३ ॥</p>
<p>न विद्मः केन किं कस्य बध्यते वाथ मुच्यते ।<br>
सङ्कल्प एव रचिते बुधश्चेदविभागवान् ॥ ४४ ॥</p>
<p>कस्तर्हि चितः सङ्कल्पस्पन्दत्यागे उपायस्तमाह-सङ्कल्प एवेति । बुधो विवेकी<br>
स्वरचिते सङ्कल्प एव चेदिदं मया सङ्कल्पितमिदं नेति पूर्वापरविमर्शेन<br>
विभागं जहाति तत्तर्हि जातोपि सङ्कल्पो बहिःस्पन्दजननाक्षमो वृथा<br>
नश्यतीत्यर्थादेव सर्वमवारितमसङ्कल्पमस्पन्दं च जातमेवेत्यर्थः ॥ ४४ ॥</p>
<p>तदसङ्कल्पमस्पन्दं सर्वं जातमवारितम् ।<br>
स्पन्दे स्पन्दमये वाते तन्मयत्वात्सदा चिता ॥ ४५ ॥</p>
<p>एवं चिता प्रबुद्धचैतन्येन स्पन्दे सङ्क्षीणे स्पन्दमये वाते च सङ्क्षीणे सति<br>
तन्मूलः संसारोऽपि क्षीण एवेत्याह-स्पन्दे इति ॥ ४५ ॥</p>
<p>सङ्क्षीणे न च संसारो निस्पन्दे चिद्घने स्थिते ।<br>
चित्तेज एव चित्स्पन्द इति बुद्धे निरन्तरम् ॥ ४६ ॥</p>
<p>अथवा चित्प्रकाशव्यतिरेकेण स्पन्दोऽन्यो नास्तीति दर्शनादपि तन्निवृत्तिरित्याह-चिदिति<br>
॥ ४६ ॥</p>
<p>व्यतिरिक्तश्चितः स्पन्दो न किञ्चिदवशिष्यते ।<br>
न ज्ञो मोहमुपादत्ते सर्वगत्वात्स्वसंविदः ॥ ४७ ॥</p>
<p>मोहं स्वचलनादिभ्रमम् ॥ ४७ ॥</p>
<p>यत्रोदेति प्रसभमनिशं सर्गसंवित्तिसत्ता यस्मिन्नेते सकलकलनाकारपङ्का<br>
गलन्ति ।<br>
उद्यन्त्येते स्वदनसुभगं यत्र सर्वोपलम्भा ध्यानेनैवं तमवगमय<br>
प्रत्यगात्मानमन्तः ॥ ४८ ॥</p>
<p>अनिशं यस्मिन् प्रसभं वार्यमाणा अपि बलात् सर्वजगदाकारोपलम्भाः स्वदनं<br>
तत्प्रयुक्तानन्दास्वादस्तेन सुभगं यथा स्यात्तथा उद्यन्ति उत्पद्यन्ते । तथा<br>
उक्तसर्वसंवित्तीनां सत्तास्थितिरपि यत्रोदेति । एते उक्तसंवित्तिरूपाः<br>
सकलकलनाकारपङ्का यस्मिन्गलन्ति लीयन्ते च तं प्रत्यगात्मानमेवमुक्तप्रकारेण<br>
ध्यानेन विचारेणावगमय पश्येत्यर्थः ॥ ४८ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
प्रत्यगात्मावबोधो नामैकोनषष्टितमः सर्गः ॥ ५९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
प्रत्यगात्मावबोधो नामैकोनषष्टितमः सर्गः ॥ ५९ ॥</p>
<h1 id="०६०">०६०</h1>
<p>षष्टितमः सर्गः ६०</p>
<p>श्रीवसिष्ठ उवाच ।</p>
<p>एवमाद्यं परं तत्त्वं चिद्घनं परमं पदम् ।<br>
तत्स्था एते महारूपा ब्रह्मविष्णुहरादयः ॥ १ ॥</p>
<p>अद्वितीयस्य शुद्धस्य परस्य निजमायया ।<br>
सर्वाकारैः स्थितिरिह विभूतिरुपदिश्यते ॥</p>
<p>वर्णितब्रह्मणो विभूतीः प्रपञ्चयिष्यंस्तत्र मुख्यान्प्रथमं निर्दिशति##-<br>
मानुषादिहरान्तेष्विति भावः ॥ १ ॥</p>
<p>विभूतिभिः स्फुरन्त्युच्चैर्जनास्तुष्टा नृपा इव ।<br>
आकाशगमनाद्याभिः क्रीडाभिः क्रीड्यते चिरम् ॥ २ ॥</p>
<p>नृपा मानुषानन्दविभवपूर्णा इवेति<br>
तैत्तिरीयश्रुतिदर्शितानन्दोत्कर्षक्रमप्रथमभूमिकानिर्देशः । तदुक्तभूमिकासु<br>
सुखोत्कर्षमाह-आकाशेति । क्रीड्यते तत्स्थेनैव जनेनेति परेणान्वयः ॥ २ ॥</p>
<p>तत्स्थेनैव जनेनेह स्वर्गे स्वर्गौकसो [स्वर्गौकसा यथा इत्युभयत्र पाठः<br>
।] यथा ।<br>
तत्प्राप्याङ्ग न म्रियते तत्प्राप्याङ्ग न शोच्यते ॥ ३ ॥</p>
<p>तस्मिन्ब्रह्मणि आनन्दस्फूर्तिविरोधिमालिन्यक्षयतारतम्येन तिष्ठतीति तत्स्थो<br>
मनुष्यगन्धर्वादिर्जनस्तेन । स्वर्गौकसो [स्वर्गौकसा य्था इत्युभयत्र पाठः ।<br>
] यथेति तदुत्तरगन्धर्वाद्युत्तरभूमिकोदाहरणार्थम् ।<br>
तत्सर्वानन्दोत्कर्षावधिभूतं ब्रह्म तत्त्वबोधेन प्राप्य । अङ्गेति सम्बोधने ॥ ३ ॥</p>
<p>तत्प्राप्य जीव्यते नाङ्ग तत्प्राप्याङ्ग न रुध्यते ।<br>
अपारपरमाकाशरूपिणः परमात्मनः ॥ ४ ॥</p>
<p>न जीव्यते प्राणधारणनिमित्तैरशनायादिभिर्न पीड्यते । न रुध्यते कुड्यादिभिः ॥ ४ ॥</p>
<p>सत्तासामान्यरूपं चेन्मनागपि विभाव्यते ।<br>
तत्त्वं निमेषमात्रेण जन्तुर्मुक्तमना मुनिः ।<br>
कुर्वन्संसारकर्माणि न भूयः परितप्यसे ॥ ५ ॥</p>
<p>तत्तत्त्वं जन्तुः साधारणजन्तुशरीरोऽपि यदि स्यात्तथापि न परितप्यसे किं<br>
पुनरुत्तमशरीर इत्युत्तरेणान्वयः ॥ ५ ॥</p>
<p>श्रीराम उवाच ।</p>
<p>मनो बुद्धिरहङ्कारश्चित्तं यत्र क्षयं गतम् ।<br>
सत्तासामान्यमाभातं मनस्वी स किमुच्यते ॥ ६ ॥</p>
<p>यद्विभावनाज्जन्तुर्न परितप्यते तत्सत्तासामान्यरूपं किं निर्विशेषमुत सविशेषम् ।<br>
आद्ये तस्य विभूतिवर्णनगसङ्गतम् । द्वितीये तत्प्राप्य जन्तुर्न परितप्यते<br>
इत्यात्यन्तिकपरितापोच्छेदवर्णनमयुक्तमित्याशयेन रामः पृच्छति-मन इति ।<br>
मनोबुद्ध्यासि सर्वद्वैतं यत्र क्षयं गतं तन्निर्विशेषमाभातं<br>
पूर्णचिन्मात्रमेव सत्तासामान्यमिति त्वयोच्यते उत मनस्वी मन##-</p>
<p>श्रीवसिष्ठ उवाच ।</p>
<p>यद्ब्रह्म सर्वदेहस्थं भुङ्क्ते पिबति वल्गति ।<br>
आदत्ते विनिहन्त्यन्तः संवित्संवेद्यवर्जितम् ॥ ७ ॥</p>
<p>नात्र प्रपञ्चबाधोत्तरपरिशिष्टनिर्विशेषमिति वा तत्पूर्वकालिकं सविशेषमिति वा<br>
विभज्य सत्तासामान्यमुक्तं किन्तु सर्वजीवभावेष्वीश्वरभावे मुक्तौ च<br>
यदनुस्यूतमखण्डदण्डायमानं सन्मात्रं तदेवोक्तं तदेव जगतस्तत्त्वम् । तत्र<br>
तु त्वदभिप्रेतो न कश्चिद्विरोध इत्याशयेन वसिष्ठः समाधत्ते-यदिति ।<br>
आदत्तेऽन्तर्जाग्रत्स्वप्नसर्गकाले । विनिहन्ति सुषुप्तिप्रलययोः । संविन्संवेद्यवर्जितं<br>
तुरीयतायाम् ॥ ७ ॥</p>
<p>तत्सर्वगतमाद्यन्तरहितं स्थितमर्जितम् ।<br>
सत्तासामान्यमखिलं वस्तुतत्त्वमिहोच्यते ॥ ८ ॥</p>
<p>स्थितमेव् कण्ठवामीकरवद्बोधेनार्जितम् ॥ ८ ॥</p>
<p>तत्स्थितं खतया व्योम्नि शब्दे शब्दतया स्थितम् ।<br>
स्पर्शे स्थितं स्पर्शतया त्वचि तत्त्वक्तया स्थितम् ॥ ९ ॥</p>
<p>तदेव वियदादिकार्यानुस्यूतं तद्विभूतितयोपवर्ण्यते<br>
सार्वात्म्यप्रदर्शनायेत्याह-तदित्यादिना ॥ ९ ॥</p>
<p>रसे लीनं रसतया रसनायां तु तत्तया ।<br>
रूपे रूपतया दृष्टं नेत्रे लीनं च दृक्तया ॥ १० ॥</p>
<p>तत्तया रसनेन्द्रियतया । नेत्रे चक्षुरिन्द्रिये ॥ १० ॥</p>
<p>घ्राणे घ्राणतया दृष्टं गन्धे गन्धतयोदितम् ।<br>
पुष्टं कायतया काये भूमावपि च भूतया ॥ ११ ॥</p>
<p>पयस्तया च पयसि वायौ वायुतया स्थितम् ।<br>
तेजस्तया तेजसि च बुद्धौ बुद्धितया गतम् ॥ १२ ॥</p>
<p>मनस्तया मनस्यन्तरहङ्कृत्याप्यहङ्कृतौ ।<br>
रूढं संविदि संवित्त्या चित्ते चित्ततयोत्थितम् ॥ १३ ॥</p>
<p>अहङ्कृत्या अहङ्कारतया । संविदि बुद्धौ । संवित्त्या बुद्धितया ॥ १३ ॥</p>
<p>वृक्षे वृक्षतया लग्नं पटे पटतयोदितम् ।<br>
घटे घटतया रूढं वटे वटतयोत्थितम् ॥ १४ ॥</p>
<p>स्थावरे स्थावरत्वेन जङ्गमत्वेन जङ्गमे ।<br>
पाषाणत्वेन पाषाणे चेतनत्वेन चेतने ॥ १५ ॥</p>
<p>चेतने चतुर्विधभूतेषु ॥ १५ ॥</p>
<p>अमरेष्वमरत्वेन नरत्वेन नरेषु च ।<br>
तिर्यक्त्वेन च तिर्यक्षु क्रिमित्वेन क्रिमिस्थितौ ॥ १६ ॥</p>
<p>तत्र विशेषाकारसत्तापि तदेवेत्याह-अमरेष्विति ॥ १६ ॥</p>
<p>कालक्रमे कालतया ऋतावृतुतया तथा ।<br>
त्रुटिक्षणनिमेषादौ संस्थितस्तत्तया विभुः ॥ १७ ॥</p>
<p>कालस्य क्रमे युगसंवत्सरत्वादिभेदे । ऋतावित्यादिस्तत्प्रपञ्चः ॥ १७ ॥</p>
<p>शुक्ले शुक्लतया जातं कृष्णे कृष्णतया स्थितम् ।<br>
क्रियासु स्पन्दरूपेण नियतौ नियमेन च ॥ १८ ॥</p>
<p>नियमेन नियतितया ॥ १८ ॥</p>
<p>संस्थितः संस्थितौ स्थित्या नाशे नाशतया स्थितः ।<br>
उत्पत्तिरूपेणोत्पत्तावास्थितः परमेश्वरः ॥ १९ ॥</p>
<p>बाल्येन बाल्ये विश्रान्तो यौवने यौवनेन च ।<br>
जरसा च जरारूपे मरणे मरणेन च ॥ २० ॥</p>
<p>बाल्येनेत्यादयो भावप्रधाननिर्देशः ॥ २० ॥</p>
<p>इति सर्वपदार्थानामभिन्नः परमेश्वरः ।<br>
कल्लोलसीकरोर्मीणामब्धाविव पयोभरः ॥ २१ ॥</p>
<p>पयोभरो जलसामान्यमिव ॥ २१ ॥</p>
<p>नानातैषां त्वसत्यैव सत्येनानेन चैव हि ।<br>
कल्पिता चित्स्वभावेन वेतालः शिशुना यथा ॥ २२ ॥</p>
<p>कथमयमेवैको नानात्वेन स्थित इति चेत्स्वाज्ञानभ्रान्तिकल्पनयैव न वस्तुत<br>
इत्याह-नानातेति ॥ २२ ॥</p>
<p>सर्वत्र संस्थितिमता विगतामयेन व्याप्तं मयेदमखिलं विविधैर्विलासैः ।<br>
चिद्रूपिणैव कलना कलितात्मनेति मत्वोपशान्तमतिरास्स्व सुखं महात्मन् ॥ २३ ॥</p>
<p>श्रीवाल्मीकिरुवाच ।</p>
<p>इत्युक्तवत्यथ मुनौ दिवसो जगाम सायन्तनाय विधयेऽस्तमिनो जगाम ।<br>
स्नातुं सभा कृतनमस्करणा जगाम श्यामाक्षये रविकरैश्च सहाजगाम ॥<br>
२४ ॥</p>
<p>हे महात्मन् सर्वत्र संस्थितिमता चिद्रूपिणा मया आत्मना स्वेनैवेयं जगत्कलना<br>
कलिता कल्पिता । इदमखिलं मयैव विविधैर्विलाप्तैर्व्याप्तं ममैवेयं विभूतिर्न<br>
मद्व्यतिरिक्तं किञ्चिदस्तीति मत्वा उपशान्ता मतिर्यस्य तथाभूत आस्स्व । स्वमहिन्नि<br>
तिष्ठेत्यर्थः ॥ २३ ॥ २४ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
विभूतियोगोपदेशो नाम षष्टितमः सर्गः ॥ ६० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
विभूतियोगोपदेशो नाम षष्टितमः सर्गः ॥ ६० ॥</p>
<p>षोडशो दिवसः ॥ १६ ॥</p>
<h1 id="०६१">०६१</h1>
<p>एकषष्टितमः सर्गः ६१</p>
<p>श्रीराम उवाच ।</p>
<p>यथास्माकं मुने स्वप्नपुरपत्तनमण्डलम् ।<br>
तथैव पद्मजादीनां यदि देहपरिग्रहः ॥ १ ॥</p>
<p>इह प्रसाध्यते युक्त्या स्वप्नमायासमं जगत् ।<br>
सर्वत्र चाविरोधेन भ्रान्त्या सर्वस्य सम्भवः ॥</p>
<p>यदि सर्व जगत्परमात्मनः स्वप्नसदृशी भ्रान्तिकल्पितविभूतिस्तर्हि ब्रह्मादिदृशा<br>
स्वप्नवद्भ्रान्तिरित्येव भासते । अस्मदादिदृशा तु न स्वप्नतुल्यः किन्तु दृढतरः<br>
सत्य इत्येव भासत इति वैषम्ये को हेतुः । न च दीर्घकालानुवृत्त्यास्माकं तथा<br>
भातीति तत्समाधानं युक्तम् । ब्रह्मादीनां परार्धद्वयायुषां ततोपि चिरकालं<br>
संसारानुवृत्त्या सत्यतादार्ढ्याधिक्यापत्तेरित्याशयेन रामः पृच्छति##-</p>
<p>तथैवेदं च सञ्जातं यदि सर्वमसन्मयम् ।<br>
तदस्माकं दृढतरः प्रत्ययः कथमुत्थितः ॥ २ ॥</p>
<p>अस्माकं अस्माकमेव प्रपञ्चे दृढतरः सत्यताप्रत्ययः कथमुत्थितो न<br>
पद्मजादीनामित्यर्थः ॥ २ ॥</p>
<p>श्रीवसिष्ठ उवाच ।</p>
<p>अस्मत्सर्गवदाभाति पूर्वसर्गः प्रजापतेः ।<br>
आजीवप्रतिभासात्मा विद्यते न तु वास्तवः ॥ ३ ॥</p>
<p>अबाधितचिरानुवृत्तिरेव सत्यताभ्रमदार्ढ्यहेतुर्न बाधितचिरानुवृत्तिरित्याशयेन<br>
वसिष्ठः समाधत्ते-अस्मदिति । यदायं पद्मजः पूर्वमुपासकावस्थोऽभूत्तदा<br>
तत्त्वज्ञानाभावादस्य प्रजापतेस्तदानीन्तनः पूर्वसर्ग<br>
इदानीमस्मदनुभूयमानसर्गवदेव<br>
आसमन्ताच्चतुर्विधभूतग्रामलक्षणजीवप्रतिभासात्मा सत्य एवाभाति तथापि<br>
साम्प्रतं तस्य तत्त्वज्ञानबाधितत्वाद्वास्तवो न विद्यते ॥ ३ ॥</p>
<p>सर्वगत्वाच्चितेः सर्वं जीवः सर्वत्र संसृतिः ।<br>
सा चासम्यग्दर्शनोत्था सम्यग्दर्शननाशिनी ॥ ४ ॥</p>
<p>यावदज्ञानं तावच्चितेः सर्वगत्वात्सर्वं जीवो भवति । सर्वत्र च संसृतिः सत्येव<br>
भवति । सा च सम्यग्दर्शनविरोष्यज्ञानोत्था सम्यग्दर्शनेन नष्टुं<br>
शीलमस्यास्तथाविधेत्यर्थः ॥ ४ ॥</p>
<p>स्वप्नाभः प्रतिभासोऽस्य य एष समुपस्थितः ।<br>
अहन्ताप्रत्ययैकात्मा स एवातिदृढं स्थितः ॥ ५ ॥</p>
<p>अतएवास्य प्रजापतेस्तत्त्वज्ञानबाधितः स्वप्नाभः पेलवः प्रपञ्चप्रतिभासो यः<br>
समुपस्थितः सः अज्ञास्मदाद्यहन्ताप्रत्ययेनैकात्मा एकीभूतः सन् अतिदृढं<br>
स्थितः ॥ ५ ॥</p>
<p>स्वप्ने क्षिप्रविनाशित्वं यथा पुंसा न दृश्यते ।<br>
सर्वस्वप्ने तथैवैतद्ब्रह्मणामिह लक्ष्यते ॥ ६ ॥</p>
<p>तर्हि प्रजापतिभिः स्वकल्पितप्रपञ्चस्य तत्त्वबोधेन क्षिप्रविनाशिता कुतो नानुभूयत<br>
इति चेद्भोजकादृष्टेन प्रतिबन्धादित्याशयेनाह-स्वप्ने इति । यथा सुप्तपुंसा<br>
स्वाप्नभोगप्रदकर्मप्रतिरुद्धत्वात्स्वप्ने विद्यमानमपि क्षिप्रविनाशित्वं न<br>
दृश्यते तथा समष्टिस्वप्ने जगत्यपि ब्रह्मणां पद्मजानामिह विनाशित्वबोधे<br>
प्रतिबन्धो लक्ष्यत इत्यर्थः ॥ ६ ॥</p>
<p>स्वप्नोऽयं पुरुषस्यास्य प्रतिभासस्य यो भवेत् ।<br>
रामाऽस्मदादिसर्वात्मा भवेत्तादृश एव च ॥ ७ ॥</p>
<p>हे राम अस्य सुप्तपुरुषस्य प्रतिभासस्य प्रतीतेरयं प्रसिद्धः स्वप्नः<br>
अस्मदादिसर्वजीवजगदात्मा यादृशोऽनाद्यनन्तप्रवाहरूप इत्येव भवेत्प्रजापतेरपि<br>
तादृश एव भवेदित्यर्थः ॥ ७ ॥</p>
<p>यत्स्वप्नपुरुषाज्जातं तत्स्वप्नपुरुषात्मकम् ।<br>
भवतीत्यनुभूतं हि यद्बीजं तत्फलं यथा ॥ ८ ॥</p>
<p>अस्तु तादृशः किं ततस्तत्राह-यदिति । यथा तस्याम्रादेर्बीजमेव<br>
तज्जन्यवृक्षफलात्मना परिणतं न वस्त्वन्तरं तद्वदित्यर्थः ॥ ८ ॥</p>
<p>असत्यमेव तद्विद्धि यदसत्येन साध्यते ।<br>
असत्येऽर्थे समर्थेऽपि न युक्तं भावनं घनम् ॥ ९ ॥</p>
<p>अस्त्वेवं ततोऽपि किं तत्राह-असत्यमेवेति । असत्येन मनःपुरुषेण यत्साध्यते<br>
तदसत्यमेवेति सिद्धम् अतो जन्मान्तरस्वर्गनरकाद्यर्थक्रियासमर्थेऽपि घनं<br>
सत्यत्वभावनं न युक्तमित्यर्थः ॥ ९ ॥</p>
<p>येन तेन परित्याज्यमसद्भावनभावनम् ।<br>
दृढप्रत्ययितं स्वप्नपुरुषाद्यत्समुत्थितम् ॥ १० ॥</p>
<p>येन हेतुना न युक्तं तेन हेतुना दृढप्रत्ययितमपि परित्याज्यम् ॥ १० ॥</p>
<p>भवत्यात्मनि सर्गादि दृढप्रत्ययमेव तत् ।<br>
निमेषमात्रः पौरोऽयं सर्गस्वप्नः पुरः स्थितः ॥ ११ ॥</p>
<p>किञ्चास्मदादीनामपि स्वाप्नसर्गादि यद्भासते तत्तदानीं दृढप्रत्ययमेव भवति<br>
न मिथ्याबुद्धिवत्तदा दृश्यते नैतावतास्य सत्यतेत्यर्थः । अभ्युपेत्य प्राजापत्यस्य<br>
सर्गस्य दीर्घकालस्थायित्वमिदं सर्वमुक्तम् । वस्तुतस्तु तस्य दैर्घ्यमपि<br>
हरिश्चन्द्रस्वप्नदैर्घ्यवदल्पकालेऽपि सम्भवतीत्याह-निमेषमात्र इति । वार्षिकः<br>
पूर इव प्रवृद्धः पौरः अयं प्राजापत्यः सर्गस्वप्नः ॥ ११ ॥</p>
<p>तस्मिन्निमेष एवास्मिन्कल्पता परिकल्प्यते ।<br>
सुदीर्घस्वप्नखण्डोऽयं यथोदेति प्रजापतेः ॥ १२ ॥</p>
<p>प्रजापतेरिव सर्वेषामपि स्वस्वप्नेषु तदानीं दीर्घप्रपञ्चताप्रत्ययोऽस्त्येवेत्याह##-</p>
<p>सर्गाख्यः सर्वभूतानां प्रत्येकमुदितस्तथा ।<br>
चित्तत्त्वस्यैव भावेन सर्गवर्गपरम्परा ॥ १३ ॥</p>
<p>चिदधीनप्रसिद्धिकत्वरूपं दृश्यत्वं मिथ्यात्वे प्रयोजकं तच्चोभयत्रापि<br>
समानमित्याशयेनाह-चित्तत्त्वस्येति ॥ १३ ॥</p>
<p>स्फुरत्यम्भो द्रवत्वेन यथावर्तविवर्तनैः ।<br>
यथा स्वप्नात्मिकैवेयं सर्गलक्ष्मीर्न वास्तवी ॥ १४ ॥</p>
<p>तदा सम्भवतीदं वै तत्पदं प्रलयं गतम् ।<br>
यद्यथा यादृशं दृष्टं तत्तादृग्विद्यते तथा ॥ १५ ॥</p>
<p>तत्प्राजापत्यं पदं सर्गादिसहितं प्रलय गतमत्यन्तासदेवेति न निरोधो न चोत्पत्तिर्न<br>
बद्धो न च साधकः । न मुमुक्षुर्न वै मुक्तिरित्येषा परमार्थता ॥ इतीदं प्रसिद्धं<br>
श्रुतिवचनं सम्भवतीत्यर्थः । नन्वत्यन्तासदेवेदं चेत्कथं व्यवहारार्हमिति<br>
चेत्तथा दृष्टत्वादेव नात्र पर्यनुयोज्यमस्तीत्याह-यद्यथेति ॥ १५ ॥</p>
<p>न हि पर्यनुयोक्तव्याः स्वप्नविभ्रमरीतयः ।<br>
न तदस्ति जगत्यस्मिन्यन्न सम्भवति भ्रमे ॥ १६ ॥</p>
<p>अज्ञानस्याघटितघटनासामर्थ्यादपि न पर्यनुयोज्यतेत्याह-न तदिति ॥ १६ ॥</p>
<p>विचित्रास्त्रिषु लोकेषु दृश्यन्ते वस्तुदृष्टयः [वस्तुसृष्टयः इति पाठः ।<br>
] ।<br>
जलमध्ये ज्वलत्यग्निर्यथाब्धौ वडवानलः ॥ १७ ॥</p>
<p>असम्भावितानां बहूनां जगति दर्शनमुदाहरति-विचित्रा इत्यादिना ॥ १७ ॥</p>
<p>नगराण्यम्बरे सन्ति यथा वैमानिकाश्रयाः ।<br>
शिलास्वब्जानि जायन्ते हेमाद्राविव पादपाः ॥ १८ ॥</p>
<p>हेमाद्रौ निर्मृत्तिके ॥ १८ ॥</p>
<p>एकान्ते सर्वपुण्यानि सन्ति कल्पतरौ यथा ।<br>
शिलाः फलन्ति फलिवद्यथा रत्नगुलुच्छकाः ॥ १९ ॥</p>
<p>एकान्ते एकदेशे सर्वाणि पुण्यानि पुण्यफलभूतान्यभिलषितवस्तूनि । पण्यानि इति पाठे<br>
पणनं व्यवहारस्तद्योग्यवस्तूनि । पुष्पाणि इति पाठे तु स्पष्टम् । यथाशब्दाः<br>
सर्वत्रोदाहरणार्थाः । फलिवद्वृक्षवत् । रत्नगुलुच्छकाश्चिन्तामणिगुच्छाः ॥ १९ ॥</p>
<p>शिलान्तः प्राणिनः सन्ति भेका इव शिलान्तरे ।<br>
दृषदो वारि निर्याति चन्द्रकान्तोपलादिव ॥ २० ॥</p>
<p>निमेषेण घटो याति पटतां स्वापसंविदि ।<br>
असत्यमपि बुध्येत स्वप्ने स्वमरणं यथा ॥ २१ ॥</p>
<p>स्वापसंविदि स्वप्ने ॥ २१ ॥</p>
<p>आकस्मिकं जलं व्योम्नि ध्रियते भूतगं यथा ।<br>
वितानमिव खे वारि तिष्ठति स्वर्णदी यथा ॥ २२ ॥</p>
<p>स्वर्णदी मन्दाकिनी ॥ २२ ॥</p>
<p>उड्डीयन्ते शिलाः स्थूलाः पक्षवन्तो यथाद्रयः ।<br>
शिलान्तः प्राप्यते सर्वं ननु चिन्तामणेरिव ॥ २३ ॥</p>
<p>चिन्तितानि फलन्त्याशु देवोद्यानान्तरेष्विव ।<br>
तान्येव न फलन्त्याशु मोक्षादीनां च राघव ॥ २४ ॥</p>
<p>न फलन्ति नोत्पद्यन्ते । यथा मोक्ष उत्पद्यतां ब्रह्म नश्यतु प्रपञ्चः सत्योऽस्तु<br>
भोगाः शाश्वताः सन्तु नियतिर्भज्यतां वेदा अप्रमाणीभवन्तु इत्यादीनां विषये<br>
सत्यसङ्कल्पानां चिन्तितान्यपि न फलन्तीत्यर्थः ॥ २४ ॥</p>
<p>अचेतनोऽपि कुरुते कर्म यन्त्रपुमानिव ।<br>
एवमाद्यास्तथान्ये च विचित्रारम्भविभ्रमाः ॥ २५ ॥</p>
<p>असम्भवाः असम्भाविता अन्ये च विचित्रारम्भविभ्रमाः<br>
शम्बरगन्धर्वादिमायाविलासैर्दृष्टा इत्यन्वयः ॥ २५ ॥</p>
<p>दृष्टाः शम्बरगन्धर्वविलासैरप्यसम्भवाः ।<br>
देशकालक्रियाद्रव्यरत्नसञ्चरणीयजाः ॥ २६ ॥</p>
<p>देशे दूरत्वादौ चन्द्रप्रादेशिकत्वादयः काले औत्पातिकनभःकबन्धादयो<br>
मन्त्रप्रयोगादिक्रियया औषधादिद्रव्यै रत्नैर्मणिभिः सञ्चरणीयैः<br>
पिशाचमदाद्यनुप्रवेशैश्च जातास्ते ते विचित्रारम्भविभ्रमा दृष्टा इत्यर्थः ॥ २६ ॥</p>
<p>अर्था गन्धर्वजनिता अनन्ताः सत्यसम्भवाः ।<br>
असम्भवः सम्भवोऽयमपि भाव्युपपद्यते ॥ २७ ॥</p>
<p>सत्येभ्य इवार्थक्रियासम्भवो येभ्यस्तथाविधा दृष्टा इति पूर्वेणान्वयः ।<br>
इदानीमसम्भवोऽप्ययं ब्रह्माण्डनाशादिर्भावी सम्भवतीति सम्भव उपपद्यते ॥<br>
२७ ॥</p>
<p>सम्भवोऽसम्भवः सम्यक् सिद्धये स्वप्नविभ्रमः ।<br>
न तदस्ति न यत्सत्यं न तदस्ति न यन्मृषा ॥ २८ ॥</p>
<p>एवमिदानीं सम्भवोऽपि सर्गरूपः स्वप्नविभ्रमः प्रलये तत्त्वबोधे चासम्भवः<br>
सन् सिद्धये स्वरूपविश्रान्तये भवतीत्यर्थः । एवं च ब्रह्मात्मना दर्शने नासत्यं<br>
किञ्चिदस्ति जगदात्मना दर्शने तु न सत्यं किञ्चिदस्तीति फलितमित्याह-न तदिति ॥ २८<br>
॥</p>
<p>सर्वं सर्वेण सर्वत्र स्वप्ने सर्गाभिधानके ।<br>
स्वप्ने निमग्नधीर्जन्तुः पश्यति स्थिरतां यथा ॥ २९ ॥</p>
<p>सर्गस्वप्ने मग्नबुद्धिः पश्यति स्थिरतां तथा ।<br>
भ्रामाद्भ्रमान्तरं गच्छन्स्वप्नात्स्वप्नान्तरं व्रजन् ।<br>
अतिस्थिरप्रत्ययभागिह जीवो विमुह्यति ॥ ३० ॥</p>
<p>श्वभ्रान्तरं श्वभ्रनिपातदोषात् सम्प्राप्नुवन्मुग्धमृगः प्रयाति ।<br>
मोहं यथा पातमयैकरूपं जीवस्तथा संसृतिपातमूढः ॥ ३१ ॥</p>
<p>यथा मुग्धो मृगः श्वभ्रेषु निपातयतीति<br>
श्वभ्ननिपातस्तथाविधात्स्वमोहदोषाच्छ्वभ्राच्छ्वभ्रान्तरं प्रयाति तथा<br>
संसृतौ पातयन्तीति संसृतिपाता रागादयस्तान् मूढो जीवः पातमयतया<br>
एकरूपं न मृगवन्मध्ये निर्गमनमस्ति यत्र तथाविधं मोहं<br>
देहादिगर्तप्रवेशभ्रमं प्रयातीत्यर्थः ॥ ३१ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षो० निर्वाणप्रकरणे<br>
पूर्वार्धे जगत्स्वप्नकथनं नामैकषष्टितमः सर्गः ॥ ६१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
जगत्स्वप्नकथनं नामैकषष्टितमः सर्गः ॥ ६१ ॥</p>
<h1 id="०६२">०६२</h1>
<p>द्विषष्टितमः सर्गः ६२</p>
<p>श्रीवसिष्ठ उवाच ।</p>
<p>अत्र राघव वक्ष्येऽहमितिहासमिमं शृणु ।<br>
यद्वृत्तं कस्यचिद्भिक्षोः किञ्चिन्मननशालिनः ॥ १ ॥</p>
<p>विचित्रवासनायोगान्नानादेहाप्तिविभ्रमम् ।<br>
वर्ण्यते जीवटाख्याने भिक्षुमानसचेष्टितम् ॥</p>
<p>अत्र अस्मिन् भ्रमाद्भ्रमान्तरं गच्छन्निति वर्णितेऽर्थे उदाहरणभूतमितिहासं<br>
पुरावृत्तम् । यद्वृत्तं सम्पन्नम् ॥ १ ॥</p>
<p>आसीत्कश्चिन्महाभिक्षुः समाध्यभ्यासतत्परः ।<br>
नित्यं स्वव्यवहारेण क्षपयत्यखिलं दिनम् ॥ २ ॥</p>
<p>महान् शान्तिदान्तिवैराग्यादिसम्पन्नो भिक्षुः परिव्राट् । स्वव्यवहारेण<br>
स्वाश्रमोचितश्रवणमननादिव्यवहारेण ॥ २ ॥</p>
<p>समाध्यभ्यासशुद्धं तत्तस्य चित्तं क्षणेन यत् ।<br>
चिन्तयत्याशु तद्भावं गच्छत्यम्ब्विव वीचिताम् ॥ ३ ॥</p>
<p>समाधिश्चित्तस्य ध्येयाकारदार्ढ्येन पूर्वस्वरूपशून्यत्वापादनं<br>
तदेवार्थमात्रनिर्भासं स्वरूपशून्यमिव समाधिरिति पतञ्जलिवचनात् ।<br>
तदभ्यासेन शुद्धं पूर्ववासनात्यागक्षमम् । अम्बु जलं वीचितामिव ॥ ३ ॥</p>
<p>कदाचित्स समाधानविरतोऽतिष्ठदेकधीः ।<br>
किञ्चित्सञ्चिन्तयामास स्वासनस्थः क्रियाक्रमम् ॥ ४ ॥</p>
<p>एकधीरेकाग्रचित्तः ॥ ४ ॥</p>
<p>तस्य चिन्तयतो जाता प्रतिभेयमिति स्वतः ।<br>
भावयाम्याशु लीलार्थं सामान्यजनवृत्तिताम् ॥ ५ ॥</p>
<p>सामान्यजनाः शास्त्रसंस्कारहीनास्तद्वृत्तितां चित्तचेष्टानुसारिताम् ॥ ५ ॥</p>
<p>इति सञ्चिन्त्य चेतोऽस्य स्थितं किञ्चिन्नरान्तरम् ।<br>
स्पन्दसंस्थानसन्त्यागमात्रेणावर्तनेऽम्ब्विव ॥ ६ ॥</p>
<p>नरान्तरं यतिधर्मानियन्त्रितपामरपुरुषान्तररूपम् । यथा अम्बु आवर्तने कृते<br>
प्राक्तनप्रवाहस्पन्दस्य समसंस्थानस्य च सन्त्यागमात्रेण<br>
नाभ्याकारमावर्ताख्यरूपान्तरेण तिष्ठति तद्वत् ॥ ६ ॥</p>
<p>तेन चित्तनरेणाथ कृतं नामात्मवाञ्छया ।<br>
जीवटोऽस्मीति सहसा काकतालीयवत्स्थितम् ॥ ७ ॥</p>
<p>तत्र नान्तरीयकीं नामकल्पनामाह-तेनेति ॥ ७ ॥</p>
<p>जीवटो विजहाराथ स स्वप्नपुरुषश्चिरम् ।<br>
स्वप्ननिर्माणनगरे कस्मिंश्चित्पुरवीथिषु ॥ ८ ॥</p>
<p>तत्र पानं पपौ मत्तो भृङ्गः पद्मरसं यथा ।<br>
लीलयैव दृढं हृष्टः सुष्वाप घननिद्रया ॥ ९ ॥</p>
<p>हृष्टो मत्तः ॥ ९ ॥</p>
<p>स्वप्ने ददर्श विप्रत्वं पाठानुष्ठानतुष्टिमत् ।<br>
प्रतिभामात्रसम्पन्नां चित्ते देशान्तराप्तिवत् ॥ १० ॥</p>
<p>पाठैरध्ययनैः सत्कर्मानुष्ठानैश्च तुष्टिमत् सन्तुष्टं न पृथग्जनचरित्रेण<br>
॥ १० ॥</p>
<p>कदाचित्स द्विजश्रेष्ठस्त्वहर्व्यापारनिष्ठया ।<br>
सुष्वापान्तर्व्यवहृतिर्बीजतायामिव द्रुमः ॥ ११ ॥</p>
<p>अहर्व्यापारनिष्ठया श्रान्त इति शेषः । अन्तःसंस्कारात्मना लीना व्यवहृतिर्यस्य ।<br>
यथा बीजतायां द्रुमोऽन्तर्गतविटपादिसंस्कार आस्ते तद्वत् ॥ ११ ॥</p>
<p>द्विजोऽपश्यत्स्वयं स्वप्ने सामन्तत्वमथात्मनि ।<br>
स सामन्तः कृताहारः कदाचिद्घननिद्रया ॥ १२ ॥</p>
<p>सामन्तत्वं माण्डलिकराजताम् ॥ १२ ॥</p>
<p>अपश्यद्राजतां स्वप्ने ककुब्वलयपालिनीम् ।<br>
लालितां भोगपूगेन पुष्पौघेण लतामिव ॥ १३ ॥</p>
<p>कृताहारो भुक्तवान् सन् सुप्तो घननिद्रया राजतां साम्राज्यम् । ककुभां दिशां<br>
वलयानि पालयितुं शीलं यस्यास्तथाविधाम् ॥ १३ ॥</p>
<p>स कदाचिन्नृपः स्वस्थः सुष्वापास्तमितेहितः ।<br>
पुरोभाविनिजाचारः स्वकार्यमिव कारणे ॥ १४ ॥</p>
<p>पुरोभावी फलदानायोपस्थितो निजः स्वीयः स्त्र्यास्रक्तिरूप आचारो यस्य । स्वकार्य<br>
वृक्षादि । कारणे बीजे ॥ १४ ॥</p>
<p>अपश्यत्स्वात्मनि स्वप्ने सुरस्त्रीत्वमनिन्दितम् ।<br>
वृक्षकोशरसोल्लासे मञ्जरीत्वमिवोदितम् ॥ १५ ॥</p>
<p>बहुपुरुषसम्भोगेऽप्यनिन्दितं सुरस्त्रीत्वमप्सरस्त्वम् । रसोल्लासे<br>
चेतनत्वकल्पनयोक्तिर्लक्षणया वृक्षजीवोक्तिर्वा ॥ १५ ॥</p>
<p>सा सुरस्त्री रतिश्रान्ता निद्रां गाढामुपागता ।<br>
मृगीत्वमात्मनि स्वैरमावर्तत्वमिवाम्बुता ॥ १६ ॥</p>
<p>मृगीनयनसौन्दर्याभिलाषवासनया मृगीत्वमपश्यदित्यनुकृष्यते । अम्बुता<br>
अम्बुसाम्यावस्था ॥ १६ ॥</p>
<p>सा मृगी लोलनयना कदाचिन्निद्रया हृता ।<br>
स्वप्ने ददर्श वल्लीत्वं स्वाभ्यासाद्दृढमात्मनि ॥ १७ ॥</p>
<p>तिर्यञ्चोऽपि प्रपश्यन्ति स्वप्नं चित्तस्वभावतः ।<br>
दृष्टानां च श्रुतानां च चेतःस्मरणमक्षतम् ॥ १८ ॥</p>
<p>तिरश्चां स्वप्नदर्शनमस्ति न वेति सन्दिहानान्प्रत्याह-तिर्यञ्च इति । चित्तस्य<br>
दृष्टश्रुतसंस्कारग्राहित्वात्सति संस्कारे<br>
स्मृतिवत्स्वाप्नस्याप्यवर्जनादित्याशयः ॥ १८ ॥</p>
<p>सा बभूव लतापुष्पफलपल्लवशालिनी ।<br>
वनदेवी वनोद्यानलतागृहविलासिनी ॥ १९ ॥</p>
<p>लतापल्लवासक्तिवशाल्लता बभूव । वनदेवीनां वने प्रसिद्धलतागृहमिव<br>
विलसनशीला ॥ १९ ॥</p>
<p>बीजान्तस्थाङ्कुराकाररूपयेहाधिरूढया ।<br>
सापश्यदन्तःसंवित्त्या स्फुटं लवनमात्मनः ॥ २० ॥</p>
<p>सा लता कञ्चित्कालमन्तःसंवित्त्या साक्षिचैतन्येन निद्राजडतां सुषुप्तिमनुभूय<br>
बीजान्तस्थाया भाव्यङ्कुराकाराया धियो रूपमिव स्वरूपं यस्यास्तथाविधया<br>
स्वप्नोन्मुख्या धिया भ्रमराकारोद्बुद्धसंस्कारया आत्मानं<br>
भ्रमरमपश्यदित्यन्वयः ॥ २० ॥</p>
<p>कञ्चित्कालं सुषुप्तस्थं कलया जडतां घनाम् ।<br>
अनुभूय ददर्शाथ स्वात्मानं भ्रमरं स्थिरम् ॥ २१ ॥</p>
<p>षट्पदो विजहाराथ वने वनलतास्वसौ ।<br>
पद्मिनीषु च फुल्लासु तरुणीष्विव वल्लभः ॥ २२ ॥</p>
<p>प्रियाबिम्बाधरस्वादुरसवत्कौसुमं मधु ।<br>
भ्रमत्कुसुमसङ्घासु मुक्तावल्लीविलासिषु ॥ २३ ॥</p>
<p>कौसुमं मधु मकरन्दं पपौ इति शेषः ॥ २३ ॥</p>
<p>स बभूव सरोजिन्यां व्यसनी बिसनालगः ।<br>
क्वचिदेव रतिं ह्येति चेतो जडमतेरपि ॥ २४ ॥</p>
<p>व्यसनी अत्यासक्तः सन् विसस्य नालगो नालसंलग्नः ॥ २४ ॥</p>
<p>तामाजगाम नलिनीं परिलोलयितुं गजः ।<br>
रम्यवस्तुक्षयायैव मूढानां जृम्भते पदम् ॥ २५ ॥</p>
<p>पदं व्यवसितम् । जृम्भते वर्धते ॥ २५ ॥</p>
<p>नलिनी मर्दिता सैव समं तेन स षट्पदः ।<br>
गतो दन्तान्तरं व्रीहिरिव चूर्णत्वमाययौ ॥ २६ ॥</p>
<p>तेन गजेन सा भ्रमराश्रिता नलिनी मर्दितैव । तेन नालेन समं स षट्पदो गजस्य<br>
दन्तान्तरं गतः सस्यसंलग्नकृष्णव्रीहिरिव चर्व्यमाणश्चूर्णत्वमाययौ ॥ २६ ॥</p>
<p>भ्रमरो वारणालोकाद्वारणालोकभावनात् ।<br>
ददर्शात्मानमामोदमत्तहस्तितयोदितम् ॥ २७ ॥</p>
<p>वारणस्यालोकादवलोकनावारणस्यालोक्यत इत्यालोक आकारस्तद्भावनादात्मानं<br>
मत्तहस्तितया उदितं सम्पन्नं ददर्श ॥ २७ ॥</p>
<p>शुष्कसागरगम्भीरे गजः खाते पपात ह ।<br>
तमोघनघने शून्ये संसार इव जीवकः ॥ २८ ॥</p>
<p>स गजः खाते हस्तिपकनिर्मितगर्ते । घनेभ्यः शृङ्खलादिबन्धेभ्योऽपि घने<br>
कठोरे संसारे जीवक इव पारवश्यदुःखान्यनुभवन् ॥ २८ ॥</p>
<p>बभूव वल्लभो राज्ञो महापरबलान्तकः ।<br>
सदा मदबलक्षीबो घूर्णोतीव निशाचरः ॥ २९ ॥</p>
<p>निशाचर इत्युत्तरान्वयि ॥ २९ ॥</p>
<p>कदाचिदसिनिस्त्रिंशच्छिन्नः सोऽस्तमुपाययौ ।<br>
विवेकानिलनिर्लूनरूपो जीव इवात्मनि ॥ ३० ॥</p>
<p>स कदाचिदुपस्थिते निशायुद्धे चरतीति निशाचरः<br>
सन्नसिभिर्दीर्घखङ्गैर्निर्गतास्त्रिंशद्भ्योऽङ्गुलिभ्यो निस्त्रिंशाः<br>
कृपाणिकास्ताभिश्च च्छिन्नः सन्नस्तं मृत्युमुपाययौ । जीवो<br>
जीवोपाधिर्देहाद्यभिमान इव ॥ ३० ॥</p>
<p>पश्वन्गजघटाकुम्भस्थलाग्रोच्चलितानलीन् ।<br>
गण्डस्थभ्रमराभ्यासाद्गजो भूयोऽप्यभूदलिः ॥ ३१ ॥</p>
<p>गजघटानां हस्तिसमूहानां कुम्भस्थलाग्रेभ्य उच्चलितानुड्डीनान् ।<br>
अभ्यासाच्चिरपरिशीलनसंस्कारात् । अल्युड्डयनदर्शनसंस्कारोद्बोधितादित्याशयः ॥<br>
३१ ॥</p>
<p>सेवमानो वनलतां पुनरायात्स पद्मिनीम् ।<br>
दुस्त्यजो हि दुरभ्यासो वासनानामबोधिनः ॥ ३२ ॥</p>
<p>पुनः पूर्ववासनयेत्यर्थः । अबोधिनः अज्ञस्य । शेषे षष्ठी नतु कर्तरि । नलोकेति<br>
निषेधात् ॥ ३२ ॥</p>
<p>तत्र हस्तिखुराक्रान्तः पुनः सञ्चूर्णतां ययौ ।<br>
पार्श्वस्थहंससंवित्त्या बभूव कलहंसकः ॥ ३३ ॥</p>
<p>संवित्त्या दर्शनेन । तदुद्बोधितवासनयेति यावत् ॥ ३३ ॥</p>
<p>कलहंसश्चिरतरं योनिष्वन्यासु संल्लुठन् ।<br>
कदाचिद्बहुभिर्हंसैः सङ्गतो विजहार ह ॥ ३४ ॥</p>
<p>योनिष्वन्यासु संल्लुठन्नित्युक्त्या । हंसः पद्मवने भूत्वा विन्ध्यकच्छे च<br>
वारणः । हरिणो देहयन्त्रादौ इत्यादिवक्ष्यमाणदिशा अन्तराले पञ्चाशीतिजन्मानि<br>
जातानीति गम्यते । तथा चात्रोक्तहंसजन्मद्वयानन्तरं रुद्रतां गतः<br>
संसारशतपर्यन्ते रुद्रः सोऽहं व्यवस्थितः इति वक्ष्यति । स कदाचित्<br>
पुनर्हसजन्मप्राप्तोऽन्यैर्हंसैः सङ्गतो विजहारेत्यर्थः ॥ ३४ ॥</p>
<p>ब्राह्महंसात्मिका संवित्सशब्दार्थवती मनाक् ।<br>
तत्र पुष्टास्य तस्यान्तः प्रागण्डरसबर्हिवत् ॥ ३५ ॥</p>
<p>तत्र हंससंसदि ब्रह्महंसगुणाकारादिवर्णनश्रवणात् सशब्दा तन्नामसहिता<br>
तदाकारार्थवती चेति द्वेधापि ब्राह्महंसात्मिका संवित् अहमपीदृशो<br>
ब्राह्महंसः स्यामिति वासना तत्र तस्मिन् जन्मनि तस्य हंसभूतस्यास्य<br>
भिक्षुमनसः प्राग् वर्णिताण्डरसस्थबर्हिवत् पुष्टा । घनीभूतेत्यर्थः ॥ ३५ ॥</p>
<p>स तच्चिन्तां चरन्मृतो दृढं व्याधिघुणाहतः ।<br>
तत्संवित्त्यनुसन्धानाज्जातः पद्मजसारसः ॥ ३६ ॥</p>
<p>स तां ब्राह्महंसचिन्तामेव दृढं चरन्नावर्तयन् व्याधिघुणाभिहतो भृतः<br>
पद्मजस्य सारसो लक्षणया हंसो वाहनमित्यर्थः ॥ ३६ ॥</p>
<p>तत्रातिसततविवेकवतो विलासैः सम्बोधितो विगतलौकिकवस्तुदृष्टिः ।<br>
मुक्तः स्थितो ननु युगान्तविधौ विदेहमुक्तेन तेन किमु भावि विभाव्यमेतत् ॥ ३७<br>
॥</p>
<p>तत्र तस्मिन् जन्मनि ब्रह्मलोके च अतिशयेन सन्ततैर्विवेकवतः<br>
प्रजापतेर्विवेकवैराग्यतत्त्वज्ञानाद्युपदेशविलासैः सम्यग्बोधितः । अत एव विगता<br>
लौकिकवस्तुषु भोग्यवर्गेषु सारतादृष्टिर्यस्य तथाविधः सन् मुक्तो जीवन्मुक्तो<br>
भूत्वा स्थितः । एवं जीवतैव निरतिशयानन्दमोक्षसुखे लब्धे सति । ब्रह्मणा सह ते<br>
सर्वे सम्प्राप्ते प्रतिसञ्चरे । परस्यान्ते कृतात्मानः प्रविशन्ति परं पदम् । इति<br>
श्रुतेर्युगान्तविधौ द्विपरार्धावसाने ब्रह्मणा सह विदेहमुक्तेन तेन हंसेन<br>
किमधिकं भावि साध्यम् । एतत् सुधीभिर्विर्भाव्यं चिन्त्यम् । उ इति वितर्के । ज्ञानेनेहैव<br>
समूलानर्थनिवृत्तेर्निरतिशयानन्दवाप्तेश्च<br>
सम्पादितत्वात्तदतिरिक्तपुरुषार्थाभावाच्चास्य कृतकृत्यत्वादित्यर्थः ॥ ३७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भिक्षुसंसारोदाहरणं नाम द्विषष्टितमः सर्गः ॥ ६२ ॥</p>
<p>इत्यार्षे श्रीवासिष्ठमहा० वा० दे० मो० निर्वा० पू० जीवटोपाख्याने स्वप्नशतरुद्रीये<br>
भिक्षुसंसारोदाहरणं नाम द्विषष्टितमः सर्गः ॥ ६२ ॥</p>
<h1 id="०६३">०६३</h1>
<p>त्रिषष्टितमः सर्गः ६३</p>
<p>श्रीवसिष्ठ उवाच ।</p>
<p>स कदाचिद्ददर्शाथ रुद्रं रुद्रपुरे खगः ।<br>
वैरिञ्चनलिनीनाललीलालाभेन लीलया ॥ १ ॥</p>
<p>रुद्रभूतेन तेनात्र पूर्वदेहप्रबोधनम् ।<br>
तेषां च शतरुद्रत्वमैकात्म्यं चेह वर्ण्यते ॥</p>
<p>स हंसो लीलया अनायासेनैव वैरिञ्चासननलिनीनाले लीलाः क्रीडास्तल्लाभेन ।<br>
पद्मजसामीप्यमुक्तिपदप्राप्तिबलेनेति यावत् । कदाचित्पद्मजेन सह रुद्रपुरं गतो<br>
रुद्रं ददर्श ॥ १ ॥</p>
<p>तत्र बुद्धिरभूत्तस्य रुद्रोऽहमिति निश्चिता ।<br>
प्रतिबिम्बवदादर्शे द्रागित्येव हि बिम्बिता ॥ २ ॥</p>
<p>तत्र रुद्रस्य ज्ञानयोगैश्वर्यादिसर्वगुणोत्कर्षदर्शनात्तस्य हंसस्याहमपि<br>
रुद्राहम्भावनया रुद्रः स्यामिति निश्चिता बुद्धिरभूत् । ननु जीवन्मुक्तस्य<br>
निर्वासनस्य हंसस्य कथं रुद्रत्वस्पृहा । तद्भावनाभ्यासेन देहत्यागेन पुना<br>
रुद्रशरीरधारणं च । यदि तु भरतस्य त्रिजन्मभिः इति न्यायेन तस्य<br>
नानादेहभोग्यप्रारब्धशेषाद्देहान्तरधारणं तर्हि<br>
रुद्राहम्भावधारणवर्णनस्यानुपयोगप्रसङ्गात् रुद्रस्येश्वरतया तद्भावस्य<br>
कर्मफलत्वायोगाच्चेति चेत्तत्राह-प्रतिबिम्बवदिति । नायं मुख्यो रुद्रभावः<br>
किन्तु प्रतिबिम्बवत्सारूप्यमुक्तिः सा च कर्मोपास्तिफलं भवत्येव-देवो भूत्वा<br>
देवानप्येति इति श्रुतेरिति भावः ॥ २ ॥</p>
<p>रुद्रभूतवपुस्तत्र तनुं तत्याज तामसौ ।<br>
गन्धः पवनतां गच्छन्कुसुमस्तबकं यथा ॥ ३ ॥</p>
<p>नाप्येतज्जन्मान्तरं किन्तु प्रारब्धशेषोपनीतयेच्छया<br>
योगिवन्मानसदेहान्तरकल्पनेन पूर्वदेहत्यागमात्रमित्याशयेनाह##-</p>
<p>स रुद्रो रुद्रभवने विजहार यथेच्छया ।<br>
तैस्तैः शिवपुराचारैर्गणकोटिगरिष्ठया ॥ ४ ॥</p>
<p>गणकोटिषु गरिष्ठया श्रेष्ठया । गाणपत्यपदव्येति यावत् ॥ ४ ॥</p>
<p>रुद्रस्त्वनुत्तमज्ञानविलासैकतया तया ।<br>
स्वमशेषं च वृत्तान्तमपश्यत्प्राक्तनं धिया ॥ ५ ॥</p>
<p>सारूप्यमुक्तौ जगत्संहारादिव्यापाराधिकाराभावेऽपि ज्ञानैश्वर्यादिना<br>
प्रसिद्धरुद्रसाम्यमस्त्येवेत्याशयेनाह-रुद्रस्त्विति ।<br>
अनुत्तमज्ञानैरैश्वर्यविलासैश्च प्रसिद्धरुद्रेणैकतया साम्येन ॥ ५ ॥</p>
<p>निरावरणविज्ञानवपुः स भगवांस्तदा ।<br>
उवाच स्वयमेकान्ते स्वस्वप्नशतविस्मितः ॥ ६ ॥</p>
<p>स्वयमेकान्ते स्वमनस्येवोवाच ॥ ६ ॥</p>
<p>अहो नु चित्रा मायेयं तता विश्वविमोहिनी ।<br>
असत्यैवापि सद्रूपा मरुभूमिषु वारिवत् ॥ ७ ॥</p>
<p>इति प्रथममाज्ञातं चिद्योऽहं चित्ततां गतः ।<br>
सर्वसम्पन्नसर्वज्ञगगनादिविभावनात् ॥ ८ ॥</p>
<p>आ इति स्मरणद्योतको निपातः । अहं प्रथमं प्राक्तनपारमार्थिकस्थित्या चिदेव । ततो<br>
मायया चित्ततां बहु स्यां प्रजायेय इति सर्गसङ्कल्पवृत्तितां गत<br>
इत्यादीदमाज्ञातं स्मृतमित्यर्थः । तादृशसङ्कल्पादेवाहं सर्वसम्पन्नः<br>
संश्चिदंशे सर्वज्ञो जडांशे गगनादिविभागवांश्च जात इत्यर्थः ॥ ८ ॥</p>
<p>यदृच्छया स्थितो जीवो भूततन्मात्ररञ्जितः ।<br>
कस्मिंश्चिदभवत्सर्गे भिक्षुरक्षुभितोऽभितः ॥ ९ ॥</p>
<p>ततो यदृच्छया व्यष्टिसमष्टिलिङ्गस्थूलदेहे चिदाभासात्मनानुप्रवेशे भूतैः<br>
स्थूलैस्तन्मात्रैः सूक्ष्मैश्च तैर्देहैस्तादात्म्यसंसर्गाध्यासेन<br>
तद्गतवासनावैचित्र्यैश्चित्रपट इव रञ्जितः सन् जीवो भूत्वाहं स्थित इत्यर्थः । स च<br>
जीवः अनादिकालाज्जन्मपरम्परामनुभवन्कस्मिंश्चित्सर्गे<br>
वैराग्यसमाधिपाटवादभित्तो विषयैरक्षुभितो भिक्षुः परिव्राडभवत् ॥ ९ ॥</p>
<p>तेनावयवबन्धेन बहिः स्वैरविहारिणी ।<br>
लीलाऽविलुलिताकारा यदा रम्येति भावतः ॥ १० ॥</p>
<p>आत्मज्ञानशून्यस्य तस्य रम्ये बाह्यवस्तुनीदङ्ग्रहेणाहङ्ग्रहेण वा<br>
चित्तनिरोधाभ्यासपाटवेन पूर्वदेहादेरात्यन्तिकविस्मरणशाक्त्युद्भवं<br>
दर्शयति-तेनेत्यादिना । तेन भिक्षुणा बद्धपद्मासनस्थैर्येण<br>
स्थूलदेहावयवानां हस्तपादादीनां लिङ्गदेहावयवानां प्राणेन्द्रियादीनां च<br>
बन्धेन निरोधेन बहिर्देवतादिविषये चित्तस्य यदा यैव मानसपूजादिलीला रम्येति<br>
भावतः अविलुलिताकारा आरभ्यते तदा स तदभ्यासवशात्तामेव लीलां<br>
तत्तद्विरुद्धसर्वभावोपमर्देनान्वभूदिति परेणान्वयः ॥ १० ॥</p>
<p>सर्वभावोपमर्देन तदभ्यासवशात्तदा ।<br>
तामेव सोऽन्वभूद्भिक्षुस्त्यक्त्वान्यं मननोदयम् ॥ ११ ॥</p>
<p>चमत्कृतिश्चेतसि या रूढा सैव विजृम्भते ।<br>
वल्ली त्यजति नैदाघी पीतमप्यम्बु माध्वम् ॥ १२ ॥</p>
<p>रूढया उत्तरचमत्कृत्या रूढाया अपि पूर्वचमत्कृतेरुपमर्दे<br>
दृष्टान्तमाह-वल्लीति । नैदाघी निदाघोष्णचमत्कृतिव्याप्ता वल्ली माधवं<br>
वसन्तकालिकं पीतमप्यम्बु हरितभावचमत्कारं त्यजति शुष्यतीति यावत् ॥ १२ ॥</p>
<p>स भिक्षुर्जीवटो भूत्वा जन्तुर्जरठवासनः ।<br>
तेषु देहेषु बभ्राम रन्ध्रेष्विव पिपीलिका ॥ १३ ॥</p>
<p>तस्यैव<br>
सिद्धस्याप्यशास्त्रीयमानसखेलनप्रवृत्तावनर्थपरम्परोदयोऽभूदित्याह-स<br>
इत्यादिना । तेषु देहेषु योनिषु । जरठवासन इत्यनेन शास्त्रीयवासनाशैथिल्ये<br>
अनाद्यनर्थवासनोद्भवोऽवश्यम्भावीति सूच्यते ॥ १३ ॥</p>
<p>आत्मनि द्विजभक्तत्वात्सोऽपश्यद्द्विजतामथ ।<br>
भावाभावविपर्यासे बलवानेव वर्धते ॥ १४ ॥</p>
<p>तानेव सनिमित्तं प्रपञ्चयति-आत्मनीत्यादिना । भावस्योद्भूतस्य<br>
अभावस्यानुद्भूतस्य च विपर्यासे वैपरीत्ये साध्ये अभ्यासपाटवादिबलवानेव<br>
वासनाचयोवर्धते उद्भवति अन्यस्तिरोभवतीत्यर्थः ॥ १४ ॥</p>
<p>सामन्ततामवापासौ विप्रः सन्ततचिन्तिताम् ।<br>
सातत्येन रसः पीतः फलतामेति पादपे ॥ १५ ॥</p>
<p>राज्यार्थं धर्मकार्याणां कर्तृत्वात्सोऽभवन्नृपः ।<br>
सकामुकतया राजा सुरस्त्रीत्वमवाप ह ॥ १६ ॥</p>
<p>धर्मप्रचयसहितया कामुकतया ॥ १६ ॥</p>
<p>लोला लोचनलोभेन सा मृगी रसशालिनी ।<br>
बभूव वासनामोहश्चाहो दुःखाय जन्तुषु ॥ १७ ॥</p>
<p>लोचनपदेन मृगलोचनसौन्दर्यं लक्ष्यते तल्लोभेन लोला । रसशालिनी रञ्जिता ॥ १७ ॥</p>
<p>मृगी सा बत चित्तस्था बभूव विपिने लता ।<br>
अवश्यम्भावि लवनं लतिकाऽनुबभूव ह ॥ १८ ॥</p>
<p>लवनं छेदनम् ॥ १८ ॥</p>
<p>अन्तःसञ्ज्ञाचिराभ्यस्तं भ्रमरत्वमथात्मनि ।<br>
साऽपश्यत्सावमर्देन तदा तद्भावभाविता ॥ १९ ॥</p>
<p>सावमर्देन छेदनावमर्दसहितलतादेहेन ॥ १९ ॥</p>
<p>सवारणखरक्षोदमनुभूयाथ भावितम् ।<br>
भूयोभूयः प्रबभ्राम महासंसृतिसम्भ्रमान् ॥ २० ॥</p>
<p>भूयोभूय इत्यनेनान्तरालिकानि वारणालिहंसादीनि नवतिजन्मानि स्मृतान्युच्यन्ते ॥ २०<br>
॥</p>
<p>संसारशतपर्यन्ते रुद्रः सोऽहमहं स्थितः ।<br>
अस्मिन्संसारसंरम्भे स्वमनोमात्रसम्भ्रमे ॥ २१ ॥</p>
<p>स भिक्षुरहं सन्नेव रुद्रोऽहमिति स्थितः ॥ २१ ॥</p>
<p>एवमत्यन्तचित्रासु संसारारण्यभूमिषु ।<br>
बह्वीष्वहमतिभ्रान्तस्त्वशून्यास्विव भूरिशः ॥ २२ ॥</p>
<p>अशून्यासु सत्यास्विव भातासु ॥ २२ ॥</p>
<p>कस्मिंश्चिदभवं सर्गे त्वहं जीवटनामकः ।<br>
कस्मिंश्चिद्ब्राह्मणश्रेष्ठः कस्मिंश्चिद्वसुधाधिपः ॥ २३ ॥</p>
<p>हंसः पद्मवने भूत्वा विन्ध्यकच्छे च वारणः ।<br>
हरिणो देहयन्त्रादौ दशामहमिमां गतः ॥ २४ ॥</p>
<p>विन्ध्यकच्छे वारणो हरिणश्चाभवम् । इत्थं देहयन्त्रे आदिपदान्मनोयन्त्रे<br>
चाहमिमां वर्णितरूपां दशां गतः ॥ २४ ॥</p>
<p>अत्र वर्षसहस्राणि चतुर्युगशतानि च ।<br>
समतीतान्यनन्तानि दिनर्तुचरितानि च ॥ २५ ॥</p>
<p>मम प्रथमसर्गकालादारभ्य परात्पदाच्चिदेकरसरूपाच्चलितस्य<br>
प्रच्युतस्यात्रास्मिन्संसारे वर्षसहस्राणि चतुर्युगशतानि च अनन्तानि<br>
समतीतान्यनन्तानि दिनर्तुचरितानि च ॥ २५ ॥</p>
<p>मम प्रथममेव प्राक्चलितस्य परात्पदात् ।<br>
तत्त्वज्ञानितया रूढो भिक्षुत्व योग्यताक्रमः ॥ २६ ॥</p>
<p>मम भिक्षुत्वे तत्त्वज्ञानितया भवितुं यो योग्यताक्रमः<br>
श्रवणमननाद्यभ्यासरूपो रूढोऽपि प्रमादादतिक्रम्य भूयोभूयश्च<br>
जन्मपरम्परया ब्रह्महंसतां गतः स एव प्राक्तनोऽभ्यस्यत इत्यभ्यासक्रमो<br>
रुद्रसङ्गमोदयाद्रुद्रत्वे तत्त्वज्ञानफलेन फलित इति द्वयोरन्वयः ॥ २६ ॥</p>
<p>भूयोभूयोऽप्यतिक्रम्य गतश्च ब्रह्महंसताम् ।<br>
स एव प्राक्तनोऽभ्यासः फलितः सङ्गमोदयात् ॥ २७ ॥</p>
<p>दृढाभ्यासो य एवास्य जीवस्योदेत्यविघ्नतः ।<br>
सोऽत्यन्तमरसेनापि तमेवाश्वनुधावति ॥ २८ ॥</p>
<p>अत एव शास्त्रीयसाधनाभ्यासो ज्यायान् यो विरुद्धैरनेकजन्मभिर्व्यवहितोऽपि<br>
पुनरुद्भूय पुरुषार्थं साधयत्येवेत्याह-दृढाभ्यास इति । सः<br>
अत्यन्तमरसेन जन्मसहस्रेण व्यवहितोऽपीति शेषः ॥ २८ ॥</p>
<p>काकतालीययोगेन कदाचित्साधुसङ्गमात् ।<br>
अशुभो भावनाभ्यासो जीवस्य विनिवर्तते ॥ २९ ॥</p>
<p>तर्ह्यशुभोऽपि भावनाभ्यासस्तुल्ययुक्त्या शुभाभ्यासव्यवहितोऽपि<br>
पुनरुद्भवेत्तत्राह-काकतालीयेति ॥ २९ ॥</p>
<p>सङ्गत्यधिगतं चैष केवलं स्वोदयं प्रति ।<br>
प्राक्तनो वासनाभ्यासो हातुरुद्यममीक्षते ॥ ३० ॥</p>
<p>तर्ह्यशुभवासनावच्छुभवासनाभ्यासोऽपि स्वयमेव<br>
प्राक्तनसंस्कारादुद्भविष्यति तद्बलादेवायं पुरुषः अशुभवासनां हास्यति चेति<br>
पुरुषप्रयत्नविधानं व्यर्थमित्याशङ्क्याह-सङ्गतीति । हातुर्दुर्वासनाजालं<br>
जिहासतः पुम्स एष प्राक्तनः सद्वासनाभ्यासः कालान्तरे स्वोदयं प्रति<br>
सत्पुरुषप्रयत्नमीक्षते प्रतीक्षते न तं विनोद्भवतीत्यर्थः ॥ ३० ॥</p>
<p>यच्चेहाभ्यस्यतेऽजस्रं यच्च देहान्तरेऽपि च ।<br>
जाग्रत्स्वप्नेष्वसदपि तत्सदित्यनुभूयते ॥ ३१ ॥</p>
<p>स च यत्नोऽनेकजन्माभ्यस्त एव सद्वासनादार्ढ्येन दुर्वासनाक्षयसमर्थो भवति न<br>
सहसैवेत्याशयेनाह-यच्चेति । असदपीत्यनेन<br>
मिथ्यार्थविषयदेवतोपास्त्यादिप्रयत्नोऽपि यत्र<br>
जाग्रत्स्वप्नकालसत्यतानुभवयोग्यदेवताभावादिफलसमर्थो भवति तत्र किं<br>
वाच्यं परमार्थवस्तुगोचरः श्रवणादिप्रयत्नः<br>
प्रमाणगम्यपरमार्थसत्यस्वभावलाभाय भवतीति सूच्यते ॥ ३१ ॥</p>
<p>तत्तदर्थक्रियाकारि दुःखाय च सुखाय च ।<br>
उदेति भावनं तस्माद्भावनाभावनं जयः ॥ ३२ ॥</p>
<p>अतएवानात्मविषयः शास्त्रीयोऽपि भावनाभ्यासो दुःखमिश्रितसुखायैवेति<br>
सर्वभावनोच्छेद एवास्यात्यन्तिकानर्थजयो<br>
नान्तरालिकदेवत्वादिप्राप्तिरित्याशयेनाह-तत्तदिति । तां तां<br>
देवताशरीरतद्भोगाद्यर्थक्रियां करोति तच्छीलं भावनमनात्मचिन्तनम् ॥ ३२ ॥</p>
<p>भावनैव स्वमात्मानं देहोऽयमिति पश्यति ।<br>
असत्तामात्रविस्तारं गुल्मकत्वमिवाङ्कुरः ॥ ३३ ॥</p>
<p>किञ्चानात्मभावनाकृत एवायमनर्थः स कथं तद्भीरुणा सेव्य<br>
इत्याशयेनाह-भावनैवेति ॥ ३३ ॥</p>
<p>भावना प्रेक्ष्यमाणैषा न किञ्चिदिह शिष्यते ।<br>
न च विद्यत एवेति तद्भ्रमेणालमस्तु नः ॥ ३४ ॥</p>
<p>सा तत्त्वदर्शनमात्रेण सूच्छेदेत्याह-भावनेति । न वा तदुच्छेदः साध्योऽस्ति<br>
नित्योच्छिन्नत्वादसत इत्याह-न चेति ॥ ३४ ॥</p>
<p>भ्रमस्य जागतस्यास्य जातस्याकाशवर्णवत् ।<br>
असंवेदनमात्रैकं मार्जनायालमस्तु नः ॥ ३५ ॥</p>
<p>असन्मयीस्वरूपैषा परं सत्तैव लालनी ।<br>
वर्तते चेद्विनोदाय किञ्चित्सा न करिष्यति ॥ ३६ ॥</p>
<p>अथवा मास्त्वसंवेदनं तत्त्वज्ञानबाधितस्य संवेदनेऽपि बाधिताहेरिव<br>
भयजननासामर्थ्येनानर्थत्वाभावात्प्रत्युत लीलाहेतुत्वाच्चेत्याह-असन्मयीति##-<br>
कौतुकहेतुरेव परं इति प्रातिभासिकसत्तया वर्तते चेत्तर्हि विनोदायैव ।<br>
किञ्चिदणुमात्रमप्यनर्थं सा न करिष्यतीत्यर्थः ॥ ३६ ॥</p>
<p>तत्तान्सर्वान्स्वसंसारानुत्थायालोकयाम्यहम् ।<br>
सम्यगालोकदानेन तेभ्य एकीकरोम्यहम् ॥ ३७ ॥</p>
<p>तत्तस्मात्कौतुकवशादेवोत्थाय गत्वा सम्यगालोकस्य प्रबोधस्य दानेन तेभ्य<br>
उपाधिभ्यो विविक्तं स्वात्मानमेकीकरोमि ॥ ३७ ॥</p>
<p>इति सञ्चिन्त्य रुद्रोऽसौ तं सर्गं प्रजगाम ह ।<br>
यत्र भिक्षुर्विहारस्थः सुप्तः शव इव स्थितः ॥ ३८ ॥</p>
<p>बोधयित्वाथ तं भिक्षुं चेतसा चेतनेन च ।<br>
योजयामास सस्मार भिक्षुरप्यात्मनो भ्रमम् ॥ ३९ ॥</p>
<p>बोधयित्वा जागरूकं कृत्वा चेतसा स्वचित्तांशेन चित्तेन चेतनेन<br>
स्वांशचिदाभासलक्षणेन तत्त्वज्ञजीवेन च योजयामास । अत एव भिक्षोर्जागरणेन<br>
नास्मदादिस्वापप्रपञ्चस्येव जीवटादिरुद्रान्तशरीराणां तत्प्रपञ्चानां च<br>
निरनुवृत्तिबाधप्रसङ्गो निरस्तः । सर्वत्र रुद्रांशजीवप्रवेशकल्पनेन<br>
तदीयसत्यसङ्कल्पबलेन विचित्रभोजकादृष्टशेषबलेन च बाधितानामपि<br>
सर्वेषामाकल्पान्तमनुवृत्तिसम्भवादिति ॥ ३९ ॥</p>
<p>रुद्रमात्मानमालोक्य जीवटादिमयं तथा ।<br>
बोधादविस्मयार्होऽपि स भिक्षुर्विस्मयं ययौ ॥ ४० ॥</p>
<p>बोधात्तत्त्वदर्शनात् । अल्पकाले चिरकालानेकजन्मानुभवलक्षणस्य<br>
स्वाप्नरुद्रशरीराद्यनुवृत्तिलक्षणस्य चाश्चर्यस्य दर्शनाद्विस्मयं ययौ ॥ ४० ॥</p>
<p>अथ रुद्रस्तथा भिक्षुर्द्वावेवोत्थाय जग्मतुः ।<br>
क्वापि जीवटसंसारं चिदाकाशैककोणगम् ॥ ४१ ॥</p>
<p>जीवटसंसारं ब्रह्माण्डान्तरम् ॥ ४१ ॥</p>
<p>तत्र तद्भुवनं गत्वा तद्द्वीपं तच्च मण्डलम् ।<br>
विषयं तत्पुरं तच्च तं च पाणावसिग्रहम् ॥ ४२ ॥</p>
<p>तत्र लीलोपाख्यानवर्णितरीत्या प्रविश्य भुवनं भूलोकं गत्वा तत्रापि<br>
तज्जीवटास्पदं द्वीपम् । विषयं मण्डलान्तर्गतदेशम् । तच्च गृहम् । तत्र गृहे<br>
पाणौ असेर्ग्रहणं ग्रहो यस्य तथाविधं तं जीवटं च ददृशतुः ॥ ४२ ॥</p>
<p>सुप्तं ददृशतुर्नष्टसञ्ज्ञं जीवटकं शवम् ।<br>
स्थापयित्वा वपुर्भावं प्रभान्तं भवभूमिषु ॥ ४३ ॥</p>
<p>शवमिव सुप्तम् । तत्रत्यजनानां स्वदर्शनायोग्यत्वाद्रुद्रभिक्षुवपुषो भावो<br>
जीवटबोधनाभिप्रायस्तम् । रुद्रस्य या कोटिसूर्याभा प्रभा तदन्तं च सर्व<br>
स्वप्रभावं स्थापयित्वा अन्तर्धानशक्त्या गोपयित्वा । भवभूमिषु<br>
जीवटसंसृतिप्रदेशेषु ॥ ४३ ॥</p>
<p>तं प्रबोध्य नियोज्याशु चेतसा चेतनेन च ।<br>
एकरूपास्त्रिरूपास्ते रुद्रजीवटभिक्षुकाः ॥ ४४ ॥</p>
<p>चेतसेत्यादिपूर्ववत् । अन्तरेकरूपाः । बहिस्त्रिरूपाः ॥ ४४ ॥</p>
<p>बोधवन्तोऽप्यबुद्धाभा विस्मिता अप्यविस्मिताः ।<br>
बभुस्तूष्णींस्थिताश्चित्रकृताकारा इव क्षणम् ॥ ४५ ॥</p>
<p>चित्रकृताकाराश्चित्रलिखिता इव ॥ ४५ ॥</p>
<p>अथ जग्मुश्च ते सर्वे क्वचिद्व्योमनि संस्थितम् ।<br>
विप्रसंसारमारब्धं परिभूतसघुङ्घुमम् ॥ ४६ ॥</p>
<p>व्योमनि चिदाकाशे संस्थितमध्यस्तम् । आरब्धं जीवटचित्तपरिणामरूपम् । परितो<br>
भूतैः प्राणिभिः सघुङ्घुमं सशब्दम् ॥ ४६ ॥</p>
<p>ते तत्र भुवनं गत्वा तद्द्वीपं तच्च मण्डलम् ।<br>
विषयं तच्च तं ग्रामं प्रापुस्तं ब्राह्मणालयम् ॥ ४७ ॥</p>
<p>ते तत्रेत्यादि पूर्ववत् ॥ ४७ ॥</p>
<p>विप्रं ते ददृशुः सुप्तं कलत्रवलितं गृहे ।<br>
कण्ठे गृहीतं ब्राह्मण्या बहिर्जीवमिव स्थितम् ॥ ४८ ॥</p>
<p>कलत्रं पोष्यवर्गस्तद्वलितम् । बहिर्गतं जीवमिव प्रियतमम् ॥ ४८ ॥</p>
<p>तं प्रबोध्य नियोज्याशु चेतसा चेतनेन च ।<br>
तत्स्थास्ते बहवोऽप्यन्ये सविस्मयविविस्मयाः ॥ ४९ ॥</p>
<p>अथ जग्मुश्चिदाकाशकचितं चेतितं चितेः ।<br>
सामन्तं नृपसंसारं भ्रमणाभोगसुन्दरम् ॥ ५० ॥</p>
<p>चितेश्चित्ताकारविवृत्तायाश्चेतितं परिणतिरूपम् ॥ ५० ॥</p>
<p>ततस्ते भुवनं प्राप्तास्तद्द्वीपं तच्च मण्डलम् ।<br>
सामन्तं ददृशुर्मत्तं सुप्तं पर्यङ्कपङ्कजे ॥ ५१ ॥</p>
<p>पर्यङ्कलक्षणे पङ्कजे ॥ ५१ ॥</p>
<p>हेमावदातं हेमाङ्ग्या निहितं कुचकोटरे ।<br>
भ्रमर्येवान्वितं पद्मकोशसुप्तं मधुवतम् ॥ ५२ ॥</p>
<p>कान्ताभिरभ्यावलितं मञ्जरीभिरिव द्रुमम् ।<br>
दीपजालकमध्यस्थं रत्नौघ इव काञ्चनम् ॥ ५३ ॥</p>
<p>तं प्रबोध्य नियोज्याशु चेतसा चेतनेन च ।<br>
तत्स्थास्ते बहवोऽप्येके सविस्मयविविस्मयाः ॥ ५४ ॥</p>
<p>तत्स्थास्तत्र स्थिताः सन्तः ॥ ५४ ॥</p>
<p>अथ ते राजसंसारं जग्मुस्तत्र विबोध्य तम् ।<br>
चेतसैवमथान्यासु भ्रेमुः संसारभूमिषु ॥ ५५ ॥</p>
<p>चेतसा आतिवाहिकशरीरेणैव । अत्रान्तराले सुप्तानां सम्बोधनमात्रं मृतानां तु<br>
सञ्जीवनमपि बोध्यम् ॥ ५५ ॥</p>
<p>प्राप्य तां ब्रह्महंसेहां रुद्रतां सर्व एव ते ।<br>
समाजग्मुर्विरेजुश्च रुद्राणामुत्तमं शतम् ॥ ५६ ॥</p>
<p>ब्रह्महंसरूपां ईहां चित्तपरिणतिम् । रुद्रचित्तचेतनांशैरेव<br>
चित्तचेतनवत्त्वाज्ज्ञानैश्वर्यसम्पन्नत्वाच्चोत्तमम् । ते सर्वे देहा रुद्राणां शतम् ॥<br>
५६ ॥</p>
<p>एकसंविद्भिन्नतनु चित्रचेष्टितवेष्टितम् ।<br>
एकरूपमनेकाभं रूपं तत्पारमेश्वरम् ॥ ५७ ॥</p>
<p>तदेवाह-एकेति ॥ ५७ ॥</p>
<p>रुद्राणां तच्छतमथ निरावरणचिन्मयम् ।<br>
सर्वसंसारसम्बन्धि स्थितं सर्वजगत्स्थितम् ॥ ५८ ॥</p>
<p>प्रातिभासिकसर्वसंसारस्य सम्बन्धि आधारभूतम् । सर्वजगदन्तश्च<br>
स्वयमन्तर्यामितया स्थितम् ॥ ५८ ॥</p>
<p>शतरुद्रशतानीह [दशरुद्रशतानीति पाठष्टीकानुकूलः ।] सन्ति राम<br>
महान्ति हि ।<br>
एतदेकादशं विद्धि संसारं प्रतिसंस्थितम् ॥ ५९ ॥</p>
<p>ईदृश्येव सहस्राणि सहस्रशो ये रुद्रा अधिभूम्याम् इत्यादिश्रुतिप्रसिद्धानां<br>
रुद्राणां स्थितिरित्याशयेनाह-शतेति । भिक्षुरुद्रकल्पितशतजगतां मध्ये<br>
एतत्त्वां मां च प्रति अनुभूयमानतया संस्थितं जगत् एकादशं<br>
भ्रामररुद्रसंसारं विद्धि ॥ ५९ ॥</p>
<p>यो योऽभितः स जीवस्य संसारः समुदेति हि ।<br>
तत्राप्रबुद्धा जीवौघाः पश्यन्ति न परस्परम् ॥ ६० ॥</p>
<p>ननु भिक्षुस्वप्नसंसाराः सर्वेपि सर्वैः कुतो नानुभूयन्ते तत्राह-यो य इति । स<br>
उक्तलक्षणो जीवस्य यो यः संसारः अभितः समुदेति । तत्र तेषु संसारेषु ॥ ६० ॥</p>
<p>मिलन्ति हि मनोबुद्धास्तरङ्गा इव वारिधौ ।<br>
अप्रबुद्धास्तु तन्मात्रनिष्ठा लोष्टवदास्थिताः ॥ ६१ ॥</p>
<p>मनसा बुद्धास्तत्त्वविदस्तु तैर्जीवैः सह मिलन्तीति सर्वं पश्यन्तीत्याशयः ॥ ६१ ॥</p>
<p>यथा द्रवत्वाद्वीच्यम्बु त्वन्योन्यं सम्मिलत्यलम् ।<br>
तथा प्रबुद्धा जीवौघा मिथश्चित्त्वान्मिलन्त्यलम् ॥ ६२ ॥</p>
<p>मेलने च हेतुः स्थौल्यापगम इत्याशयेनाह-यथेति ॥ ६२ ॥</p>
<p>प्रत्येकमुदिते चैते संसारे जीवराशयः ।<br>
चिद्धातोः सर्वगत्वेन त्वसत्याः सत्यवत्स्थिताः ॥ ६३ ॥</p>
<p>सर्वजीवतत्त्वभूतब्रह्मैक्यलाभ एव<br>
सर्वैस्तदीयकल्पितरूपात्मकजीवैर्मिलनमित्याशयेनाह-प्रत्येकमिति ।<br>
चिद्धातोश्चित्सारस्य ब्रह्मणः ॥ ६३ ॥</p>
<p>यद्यदाखन्यते भूमेस्तत्तन्नाम यथा नभः ।<br>
सर्वगायाश्चितेर्यद्यदुह्यते तत्तथैव चित् ॥ ६४ ॥</p>
<p>उह्यते अपोह्यते तत्त्वदर्शनेन सत्यत्वादपनीयते तत्तथा नभोवदेव चित्परिशिष्यते ॥ ६४<br>
॥</p>
<p>सर्वप्रपञ्चभूतानि यथानुभवसीह हि ।<br>
तथेह सर्वभूतात्म चित्त्वं सर्वत्र विद्यते ॥ ६५ ॥</p>
<p>नभस इव चितः सर्वत्र सत्त्वमनुभावयति-सर्वेति । सर्वे प्रपञ्चा<br>
विशेषविभागास्तद्युक्तानि पञ्चभूतानि यथा सर्वत्रानुभवसि तथा<br>
सर्वभूतात्मभूतसत्तारूपं चित्त्वमपि सर्वत्र विद्यते तदनुभवेत्यर्थः ॥ ६५ ॥</p>
<p>यच्छालभञ्जिका वृक्षे शैले श्वभ्रे गत्ऽन्तकम् ।<br>
प्रेक्ष्यते तद्वदेकात्मा तथा चिति जगत्स्थितम् ॥ ६६ ॥</p>
<p>तस्य सर्वगतत्वे तत्र च सर्वकल्पने दृष्टान्तमाह-यदिति । यद्यथा वृक्षे<br>
काष्ठे शैले शिलास्तम्भे वा टङ्कच्छेदेन<br>
शिल्पिभिस्तत्तदाकारप्रतिमानुकूलश्वभ्रे कृते अन्तकं<br>
पुरुषहस्तितुरगाद्याकारपरिच्छेदं गते सति तदेव पुरुषादिविचित्ररूपा शालभञ्जिका<br>
प्रेक्ष्यते तद्वदेकात्मा सद्रूपः सर्वाकारः प्रेक्ष्यते चिद्रूपे तस्मिंश्च जगत्तथा<br>
स्थितं प्रेक्ष्यत इत्यर्थः ॥ ६६ ॥</p>
<p>अवेदने परे शुद्धे वेदनं यज्जगत्स्थितम् ।<br>
अकारणमचैतन्यं शून्यत्वेन यथा नभः ॥ ६७ ॥</p>
<p>वृक्षादौ टङ्कश्वभ्रकृतः परिच्छेद इह तु किङ्कृतः स तत्राह-अवेदने<br>
इति । अवेदने अविषये परे शुद्धे यद्वेदनं विषयतापादनमन्यथाज्ञानं तदेव<br>
जगदिति परिच्छेदनिमित्तं स्थितमित्यर्थः । चिदेकरसे ब्रह्मणि<br>
यज्जगदाकारमचैतन्यं जाड्यं तदकारणं निर्निमित्तमेवेति नभ इव शून्यत्वेन<br>
स्थितम् ॥ ६७ ॥</p>
<p>विद्यते वेदनं दृश्यबन्धो मोक्षस्त्ववेदनम् ।<br>
यदेव रुचिरं ते स्यात्तदेवाशु दृढीकुरु ॥ ६८ ॥</p>
<p>तथा च तादृशवेदनमेवास्य दृश्यबन्धस्तन्निवृत्तिरेव मोक्ष इति<br>
फलितमित्याह-विद्यत इति ॥ ६८ ॥</p>
<p>सर्गासर्गौ बन्धमोक्षौ वेदनावेदनात्मकौ ।<br>
अभिन्नौ बोधनाच्चोभौ यथेच्छसि तथा कुरु ॥ ६९ ॥</p>
<p>बोधनात्तदुभयसाक्षिणः ॥ ६९ ॥</p>
<p>असंवित्तेस्तु यन्नास्ति तन्नाशे का कदर्थना ।<br>
तूष्णीम्भावेन यत्प्राप्यं प्राप्तमेवाशु विद्धि तत् ॥ ७० ॥</p>
<p>असंवित्तेरदर्शनमात्राद्यन्नास्ति तस्य अनर्थस्य नाशे का कदर्थना आयासः । यच्च<br>
सुखं तूष्णीम्भावेन प्राप्यं तदाशु प्राप्तमेव । तत्राप्यायासापेक्षा नास्तीत्यर्थः<br>
॥ ७० ॥</p>
<p>यद्वै वेदनमात्रात्म तदङ्गावेदनक्षयम् ।<br>
तद्वेदनं वेदनाया यदिष्टं तत्समाचरेत् ॥ ७१ ॥</p>
<p>यज्जगद्रूपं वेदनमात्रात्म तत् अवेदनमदर्शनमेव क्षयो यस्य तथाविधम् ।<br>
तत्तस्या जगद्वेदनाया यद्वेदनं साक्षिचैतन्यं तत्प्राप्तमेवेत्यनुषज्जते##-</p>
<p>वीचिर्यथाम्भसः स्पन्दो जगच्चैव तथा चितौ ।<br>
एतावन्मात्र एवात्र भेदो यद्रघुनन्दन ॥ ७२ ॥</p>
<p>दृष्टान्ताद्दार्ष्टान्तिके यद्वैलक्षण्यन्न् तद्दर्शयति-एतावन्मात्र इति । भेदो<br>
वैलक्षण्यम् ॥ ७२ ॥</p>
<p>देशकालस्वरूपेषु सत्सु वीच्यादिताम्भसि ।<br>
जगदादौ तु देशाद्या असन्तो जगतीक्षिताः ॥ ७३ ॥</p>
<p>तदेवाह-देशेति । जगत आदौ विवर्तोपादाने ब्रह्मणि देशाद्याः पूर्वमसन्तः<br>
पश्चादारोप्यमाणाः कार्यभूतजगत्कोटावेवेक्षिताः ॥ ७३ ॥</p>
<p>आभास्वरं त्रिजगदित्यतिभाति भास्वत्स्वं वेदनं विदनमेव चितेः स्वरूपम् ।<br>
वाचि स्थितं भवति चैतदुपोह भेदक्लिष्टं प्रशान्तवचनस्तु शिवः परात्मा ॥<br>
७४ ॥</p>
<p>भास्वत्स्वप्रकाशं यत्स्वमात्मरूपं वेदनं चैतन्यं<br>
तदेवाविद्यावरणादाभास्वरमीषत्प्रकाशमिव सम्पन्नं त्रिजगदित्यतिक्रम्य<br>
स्वरूपमन्यथा भाति । चितेश्चिद्रूपस्य तस्य पारमार्थिकं स्वरूपं विदनं<br>
ज्ञानमेव न जडम् । एतद्भेदक्लिष्टं त्रिजगत् । अन्नेन सोम्य<br>
शुङ्गेनाऽपोमूलमन्विच्छ इत्यादिश्रुतिदर्शितोपायैरुपोह उपसंहर ।<br>
तथोपसंहृतं तु तत् वाचारम्भणं विकारो नामधेयम् इति श्रुतिदर्शितदिशा वाचि<br>
वाङ्मात्रे स्थितं भवति । प्रशान्तं वचनं वाङ्मात्रमपि यत्र तथाविधस्तु<br>
परः शिवः परमात्मेत्यर्थः ॥ ७४ ॥</p>
<p>संवेदनं सर्व इतीह शब्दादर्थादभिन्नौ न कदाचिदेतौ ।<br>
वीच्यम्भसी द्वे इति नोचितोक्तिर्यस्याज्ञतायां त्विदमेव युक्तम् ॥ ७५ ॥</p>
<p>एवं संवेदनमात्मचैतन्यं सर्वो जगदिति च शब्दादर्थाच्चभिन्नौ सम्पन्नौ न<br>
कदाचिदेतौ द्वौ स्तः । यस्योक्तरूपस्यात्मनः अज्ञतायामिदमेव युक्तं न तु<br>
ज्ञतायामित्यर्थः ॥ ७५ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०<br>
जीवटोपाख्याने स्वप्नशतरुद्रीयकथनं नाम त्रिषष्टितमः सर्गः ॥ ६३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
स्वप्नशतरुद्रीयकथनं नाम त्रिषष्टितमः सर्गः ॥ ६३ ॥</p>
<h1 id="०६४">०६४</h1>
<p>चतुःषष्टितमः सर्गः ६४</p>
<p>श्रीराम उवाच ।</p>
<p>जीवटब्राह्मणादीनां हंसादीनां मुनीश्वर ।<br>
भिक्षुस्वप्नशरीराणां सम्पन्नं किमतः परम् ॥ १ ॥</p>
<p>तैस्तैर्देहैः पुनस्तेषां शेषभोगोऽत्र वर्ण्यते ।<br>
ततो रुद्रगणत्वाप्तिः सङ्कल्पस्थिरताक्रमः ॥</p>
<p>भिक्ष्वादिरुद्रान्तदेहेष्वान्तरालिकाष्टनवतिदेहेषु भोजकप्रारब्धशेषाः सन्ति न वेति<br>
सदेहात्तद्वृत्तान्तं रामः पृच्छति-जीवटेति । किं सम्पन्नं<br>
स्वाप्नशरीरवद्बाध उताग्रे व्यवहारोऽपि सम्पन्न इत्यर्थः ॥ १ ॥</p>
<p>श्रीवसिष्ठ उवाच ।</p>
<p>रुद्रेण सह सम्भूय प्रबुद्धाः सर्व एव ते ।<br>
मिथश्च दृष्टसंसारा रुद्रांशाः सुखिनः स्थिताः ॥ २ ॥</p>
<p>ते रुद्रांशा मिथश्च दृष्टपूर्वोत्तरसंसाराः सन्तः कृतकृत्यत्वात्सुखिनः<br>
स्थिताः ॥ २ ॥</p>
<p>तेन रुद्रेण तां मायामवलोक्य यथोदिताम् ।<br>
स्वांशास्तामेव संसारस्थितिं ते प्रेषिताः पुनः ॥ ३ ॥</p>
<p>तेन कौतुकदर्शनाय प्रथमं प्रवृत्तेन रुद्रेण । तां जीवटादिसंसारस्थितिमेव ॥<br>
३ ॥</p>
<p>श्रीरुद्र उवाच ।</p>
<p>गच्छताशु निजं स्थानं तत्र भुक्त्वा कलत्रकैः ।<br>
कञ्चित्कालं समं भोगान्मत्सकाशमुपैष्यथ ॥ ४ ॥</p>
<p>भविष्यथ मदंशा ये गणा मत्पुरभूषणाः ।<br>
ततो महाप्रलयतो यास्यामस्तत्परं पदम् ॥ ५ ॥</p>
<p>महाप्रलयतो द्विपरार्धावसानतः प्रारब्धक्षये भोजकाविद्यालेशेन सह ।<br>
जगत्प्रतिभासक्षयतो वा ॥ ५ ॥</p>
<p>श्रीवसिष्ठ उवाच ।</p>
<p>इत्युक्त्वा भगवान् रुद्रस्तेषां सोऽन्तरधीयत ।<br>
अन्त्यसंसारसङ्ख्यानं रुद्राणां मध्यमाययौ ॥ ६ ॥</p>
<p>तेषां स्र्वेषां रुद्राणां तदानीमन्त्यरुद्रसंसारस्य यत्सङ्ख्यानं दर्शनं<br>
यत्साक्षिचैतन्यमभूत्तन्मध्यमान्तरालिकं जीवटादिसंसारं प्रत्येकमाययौ<br>
स्वप्नसाक्षीव जागरमित्यर्थः ॥ ६ ॥</p>
<p>प्रययुः स्वास्पदं तेऽपि जीवटब्राह्मणादयः ।<br>
स्वकलत्रैः समं देहं क्षपयित्वाथ कालतः ॥ ७ ॥</p>
<p>रुद्रलोकं समासाद्य भविष्यन्ति गणोत्तमाः ।<br>
कदाचिद्व्योम्नि दृश्यन्ते तारकाकारकारिणः ॥ ८ ॥</p>
<p>भविष्यन्तीत्युक्तेर्वसिष्ठरामसंवादकाले ते स्वस्वसंसारे एव स्थिता इति गम्यते ॥ ८ ॥</p>
<p>श्रीराम उवाच ।</p>
<p>भिक्षुसङ्कल्परूपास्ते जीवटब्राह्मणादयः ।<br>
कथं सत्यत्वमायाताः सङ्कल्पार्थे क्व सत्यता ॥ ९ ॥</p>
<p>प्राग्बहुशः पृष्टार्थस्यैव विशेषजिज्ञासया प्रश्नः स्पष्टः ॥ ९ ॥</p>
<p>श्रीवसिष्ठ उवाच ।</p>
<p>सङ्कल्पसत्यता त्वंशे त्यज सङ्कल्पसत्यताम् ।<br>
तत्र यन्नास्ति तन्नास्ति यतः सर्वात्म तत्पदम् ॥ १० ॥</p>
<p>अंशे अधिष्ठानचिदम्श एव । अध्यस्तांशे तु सङ्कल्पस्य सत्यतां विवेकेन त्यज ।<br>
तत्र सदसत्संवलितसाङ्कल्पिकार्थे यत्सदतिरिक्तरूपं पूर्वोत्तरकालयोर्नास्ति तदेव<br>
नास्ति तत्पदमधिष्ठानं तु यतः सर्वात्म ततोस्त्येवेति तत्सत्तयैव<br>
भोजकादृष्टोद्बोधितसाङ्कल्पिकार्थस्यार्थक्रियासामर्थ्यमित्यर्थः ॥ १० ॥</p>
<p>यत्स्वप्ने दृश्यते यच्च सङ्कल्पैरवलोक्यते ।<br>
तत्तथा विद्यते तत्र सर्वकालं तदात्मकम् ॥ ११ ॥</p>
<p>सर्वकालं यत्सदधिष्ठानं तदात्मकं भूत्वा तद्देशकालात्मतया तत्र सदा<br>
विद्यते ॥ ११ ॥</p>
<p>तद्देशकालात्मतया गत्वा देशान्तरं यथा ।<br>
देशाद्देशान्तरं यद्वन्न गत्यात्मादिकं विना ॥ १२ ॥</p>
<p>गत्वा देशान्तरं यथेत्येतद्विवृणोति-देशादिति । यथा<br>
मथुरादिदेशाद्देशान्तरं पाटलिपुत्रादि तत्र विद्यमानमपि गतिर्गमनमात्मा<br>
स्वस्थं मनः आदिपदाच्चक्षुरादिपाटवमहरादिकालस्तद्विवेकोपदेष्ठा पुरुष<br>
इत्यादिकं कारणकलापं विना न लभ्यते तथा स्वप्नोऽपि तत्र जाग्रत्सुषुप्त्योः<br>
स्वप्नान्तरे वा न लभ्यते इति परेणान्वयः ॥ १२ ॥</p>
<p>न लभ्यते तथा स्वप्नो विना तत्र न लभ्यते ।<br>
सर्वमस्ति चितः कोशे यद्यथालोकयत्यसौ ॥ १३ ॥</p>
<p>चितः कोशे कोशसदृशे सर्ववासनाकरे अज्ञाने यथा यथा आलोकयति<br>
भोजकादृष्टोद्बोधितवासनाभिः पर्यालोचयति तथा तथा चित् अविक्षतं समग्रं<br>
तद्विषयरूपं दृश्यतया आप्नोति ॥ १३ ॥</p>
<p>चित्तथा तदवाप्नोति सर्वात्मत्वादविक्षतम् ।<br>
सङ्कल्पः स्वप्नकस्त्वङ्ग यया च दशयाप्यते ॥ १४ ॥</p>
<p>सर्वस्य स्वप्नसङ्कल्पादेर्युगपद्दर्शने तर्हि क उपायस्तमाह-सङ्कल्प इति ।<br>
आप्यते तां दशां शृण्विति शेषः ॥ १४ ॥</p>
<p>परमभ्यासयोगाभ्यां विना त्वेतन्न लभ्यते ।<br>
येषां तु योगविज्ञानदृष्टयः फलिताः स्थिताः ॥ १५ ॥</p>
<p>परमिति । अभ्यासयोगपरिपाकदशैव सेत्यर्थः । तत्रेश्वराणां विनाप्यभ्यासं स्वत<br>
एव योगसिद्धिफलमस्तीति विशेषमाह-येषां त्विति ॥ १५ ॥</p>
<p>सर्वं सर्वत्र पश्यन्ति ते यतः शङ्करादयः ।<br>
इदमग्रगतं वस्तु तथा सङ्कल्पितं मया ॥ १६ ॥</p>
<p>अभ्यासयोगयोः सङ्कल्पितार्थलाभे तदैकाग्र्यसम्पादकत्वेनैवोपयोगः ।<br>
ऐकाग्र्याभावे तु चित्तमनेकार्थव्यासक्तमेकमपि स्वसाङ्कल्पिकमर्थ न लभत<br>
इत्यसत्यसङ्कल्पतास्य सम्पन्नेत्याशयेनाह-इदमित्यादिना । मया<br>
ऐकाग्र्यशून्येन न आप्यं प्राप्तुं शक्यं यतश्चित्तं<br>
सङ्कल्पिततदन्योभयाश्रयादुभयभ्रंशं प्राप्नोति नैकत्र<br>
स्थिरीभवतीत्युत्तरेणान्वयः ॥ १६ ॥</p>
<p>नाप्यं यतोभयभ्रशं स प्राप्नोत्युभयाश्रयात् ।<br>
सर्वं ह्यभिमतं कार्यमेकनिष्ठस्य सिद्ध्यति ॥ १७ ॥</p>
<p>यत इत्यत्र यलोपस्यासिद्धत्वात्सन्धिरार्षः । उक्तमेवार्थं सामान्योक्तिभिः<br>
समर्थयति-सर्वमित्यादिना ॥ १७ ॥</p>
<p>दक्षिणां ककुभं गच्छन्कः प्राप्नोत्युत्तरां दिशम् ।<br>
सङ्कल्पार्थपरैरेव सङ्कल्पार्थोऽवगम्यते ॥ १८ ॥</p>
<p>ककुभं दिशम् ॥ १८ ॥</p>
<p>अग्रस्थार्थपरैरग्रे संस्थितोर्थोऽवगम्यते ।<br>
अग्रस्थे बुद्धिसंस्थे यः सङ्कल्पं प्राप्तुमिच्छति ॥ १९ ॥</p>
<p>तदासावेकनिष्ठत्वाभावात्तन्नाशयेद्द्वयम् ।<br>
तस्मादेकार्थनिष्ठत्वाद्भिक्षुजीवेन रुद्रताम् ॥ २० ॥</p>
<p>प्रकृते योजयति-तस्मादिति ॥ २० ॥</p>
<p>प्राप्य सर्वात्मना लब्धं तथा सर्वं तथास्थितेः ।<br>
भिक्षुसङ्कल्पजीवास्ते प्रत्येकं तज्जगत्पृथक् ॥ २१ ॥</p>
<p>तथा प्रसिद्धरुद्रवदेव सार्वज्ञ्येन सर्वं लब्धम् । अस्यापि तथा स्थितेः । ते<br>
आन्तरालिका जीवटादयोऽष्टनवतिभिक्षुसङ्कल्पजीवाः प्रत्येकं यतः स्थितास्तज्जगच्च<br>
पृथक्पृथक् ततोऽन्योन्यं न पश्यन्ति ॥ २१ ॥</p>
<p>पश्यन्ति चैते नान्योन्यं रुद्रज्ञानादृते ततः ।<br>
अप्रबुद्धाः प्रजायन्ते जीवा जीवान्तबोधिनः ॥ २२ ॥</p>
<p>तर्हि ते रुद्रसन्निधौ कथमन्योन्यं दृष्टवन्तस्तत्राह-अप्रबुद्धा इति ।<br>
जीवानामन्ताः संसारभेदास्तद्बोधिनस्तस्य रुद्रस्येच्छया प्रजायन्ते ॥ २२ ॥</p>
<p>तदिच्छयाशु तद्रूपा बहुरूपाश्च ते इह ।<br>
इह विद्याधरोऽहं स्यामहं स्यामिह पण्डितः ॥ २३ ॥</p>
<p>तथा तद्रूपा बहुरूपाश्च ते तदिच्छयैव जायन्ते इत्यर्थः । प्रातिस्विकसंसारदर्शने<br>
तु तेषामेवेच्छा हेतुरित्याह-इहेति ॥ २३ ॥</p>
<p>इत्येकध्यानसाफल्यं दृष्टान्तोऽस्यां क्रियास्थितौ ।<br>
एकत्वं च बहुत्वं च मौर्ख्यं पाण्डित्यमेव वा ॥ २४ ॥</p>
<p>अन्येषामपि जीवानामस्यां प्रसिद्धायां क्रियास्थितौ<br>
तत्तद्व्यवहारव्यवस्थायामयं भिक्षुसङ्कल्पसर्ग एव दृष्टान्तः । अयं जीवो<br>
धारणाध्यानयत्नानुसारेण यद्यदिष्टं तत्तत्सर्व क्रमेण युगपच्च यथेच्छं<br>
कर्तुं समर्थ इत्याह-एकत्वमित्यादिना ॥ २४ ॥</p>
<p>देवत्वं मानुषत्वं च देशकालक्रियाक्रमैः ।<br>
तुल्यकालमलं कर्तुं धारणाध्यानयत्नतः ॥ २५ ॥</p>
<p>देशकालक्रियाक्रमैस्तुल्यकालं वा कर्तुमलं समर्थः ॥ २५ ॥</p>
<p>सर्वशक्त्यः [बह्वादित्वान्ङीष् शक्तियष्ट्योरीकगिति<br>
सूत्रस्थभाष्यस्थकैयटोक्तेः ।] स्वरूपत्वाज्जीवस्यास्त्येकशक्तिता ।<br>
अनन्तश्चान्तपृक्तश्च [युक्तश्च इति पाठः ।] स्वभावोऽस्य स्वभावतः<br>
॥ २६ ॥</p>
<p>तत्र हेतुमाह-सर्वेति । यतोऽयं जीवः परमार्थतोऽनन्तः अतोऽस्य सर्वशक्तयः सन्ति<br>
यतश्चायमेकैकदेहाभिमानलक्षणेनान्तेन परिच्छेदेन पृक्तः<br>
अतोऽस्यैककार्यमात्रशक्तितास्ति । शक्तिस्वभावानुसारतश्च तत्तत्कार्यस्वभावोऽस्य<br>
व्यवस्थित इत्यर्थः ॥ २६ ॥</p>
<p>सविकासः ससङ्कोचोऽहिंस्रस्तेन चिदात्मनः ।<br>
यदिच्छति तदस्याङ्ग जन्तुः सम्पद्यते स्वयम् ॥ २७ ॥</p>
<p>अत एव प्राणिकर्मानुसारेण स्वर्गनरकाद्यनर्थसहस्रसर्गात्मना सविकासः<br>
सर्वप्राणिसंहारेण प्रलयात्मना च ससङ्कोचो जगदीश्वरः अहिंस्रो<br>
हिंसाप्रयुक्तवैषम्यनैर्घृण्यदोषशून्यः यतोऽयं जन्तुर्जीवसङ्घः स्वयं<br>
यदिच्छति तदेव स्वेच्छानुसारादस्य चिदात्मन ईश्वरस्य सङ्कल्पात्सम्पद्यते न तेन<br>
किञ्चित्कस्यचिदनिष्टं क्रियत इत्यर्थः । तथा च भगवतो वादरायणस्य सूत्रम्<br>
वैषम्यनैर्घृण्ये न सापेक्षत्वात् इति ॥ २७ ॥</p>
<p>स्वयं सम्पादितैरेभिर्देशकालक्रियाक्रमैः ।<br>
योगिन्यो योगिनश्चेह तिष्ठन्त्यन्यत्र यत्र च ॥ २८ ॥</p>
<p>इदानीं धारणाध्यानयत्नफलमैच्छिकीमेकधानेकधावस्थितिमुदाहरणेन<br>
प्रपञ्चयति-स्वयं सम्पादितैरित्यादिना ।<br>
तत्तद्देशकालानुसारिप्राण्यनुग्रहनिग्रहक्रीडाद्याधिकारिकक्रियाक्रमैः । इह<br>
स्वगृहे अन्यत्र यत्रेच्छन्ति तत्र च नानादेहादिकल्पनया तिष्ठन्ति ॥ २८ ॥</p>
<p>इह वामुत्र भोगेन दृष्टमेतदनेकशः ।<br>
कार्तवीर्यो गृहे तिष्ठन्सर्वेषां भयदोऽभवत् ॥ २९ ॥</p>
<p>इह लोके अमुत्र स्वर्गादिषु वा योगिनो युगपत्प्रारब्धभोगेन तिष्ठन्तीति पूर्वेणान्वयः<br>
। एतदेवंविधं योगिनां चरित्रम् । सर्वेषां चोरादीनां तत्र तत्र सन्निधानेन<br>
भयदः शास्ता अभवत् । तच्च भगवतो दत्तात्रेयस्य प्रसादाल्लब्धं योगसामर्थ्यं<br>
तस्य मार्कण्डेयपुराणादौ प्रसिद्धम् ॥ २९ ॥</p>
<p>विष्णुः क्षीरोदधौ तिष्ठन्जायते पुरुषो भुवि ।<br>
पश्वर्थं यान्ति तिष्ठन्त्यो योगिन्यो योगिनीगणे ॥ ३० ॥</p>
<p>जायते जन्मादिना व्यवहरति । स्वर्लोके योगिनीगणमध्ये तिष्ठन्त्य एव भूलोके<br>
पशुपेयाद्युपहारग्रहणार्थं यान्ति ॥ ३० ॥</p>
<p>शक्रः स्वर्गासने तिष्ठन्याति यज्ञार्थमुर्विकाम् ।<br>
सहस्रमेकं भवति तथा चास्मिञ्जनार्दनः ॥ ३१ ॥</p>
<p>अस्मिन्रामावतारे जनार्दनो जनस्थाने चतुर्दशसहस्रराक्षसवधाय सहस्रं<br>
सम्पन्नः पुनरेको भवति ॥ ३१ ॥</p>
<p>नृणां शतानि भक्तानां मानुष्यं याति तन्नतैः ।<br>
एकः सहस्रं भवति तथा चैष जनार्दनः ॥ ३२ ॥</p>
<p>तेषां भक्तानां नतैर्नमस्कारादिना प्रार्थनैः । भक्तानां नृणां शतानि<br>
अनुग्रहीतुं पुनर्यदुकुले मानुष्यं याति । तत्र च कुरुसभायां<br>
दुर्योधनादिव्यामोहनायैकः सहस्रं भवति ॥ ३२ ॥</p>
<p>अंशावतारलीलाभिः कुरुते जागतीं स्थितिम् ।<br>
एकः कान्तासहस्राणि तुल्यकलं निमेषवत् ॥ ३३ ॥</p>
<p>कान्तानां सहस्राणि षोडशसहस्रं तुल्यकालमुपभुङ्क्ते इति शेषः । तत्र<br>
दृष्टान्तः-निमेषवदिति । यथा निमी राजर्षिर्विदेहतामापन्नः सर्वप्राणिनां<br>
नेत्रेषु वसन् युगपन्निमेषणानि करोति तद्वत् ॥ ३३ ॥</p>
<p>एवं ते भिक्षुसङ्कल्पा जीवटब्राह्मणादयः ।<br>
रुद्रविज्ञानवशतः स्वसङ्कल्पपुरीं गताः ॥ ३४ ॥</p>
<p>वर्णितरीत्या प्रकृतेऽपि बोध्यमित्याह-एवमिति । रुद्रस्य विज्ञानमभ्यनुज्ञा<br>
तद्वशतः । तत्सङ्कल्पानुसारिण्येव रुद्रस्याभ्यनुज्ञा तद्बलादित्यर्थः ॥ ३४ ॥</p>
<p>तत्र भुक्त्वा चिरं भोगान्प्राप्य रुद्रपुरं ततः ।<br>
गणतामावसन्तस्ते स्थास्यन्ति सपरिच्छदाः ॥ ३५ ॥</p>
<p>नित्यं प्रफुल्लनवकल्पलतालयेषु रुद्रेण साकमुरुरत्नगुलुच्छकेषु ।<br>
नानाजगत्सु च तदा शिवपत्तनेषु विद्याधरीष्वमरमौलिधराश्च रेजुः ॥ ३६ ॥</p>
<p>तेषामपि तदा स्वगृहे सर्वभुवनेषु च बहुदेहकल्पनेनैच्छिकविहारो<br>
युगपत्प्रवृत्त इत्याह-नित्यमिति । ते गणा उरुरत्नगुलुच्छकेषु बहुरत्नस्तबकेषु<br>
प्रफुल्लनवकल्पलतागृहेषु रुद्रेण साकं तथा नानाविधेषु जगत्सु भुवनेषु तथा<br>
शिवेषु कैलासवैकुण्ठब्रह्मलोकादिपत्तनेषु नगरेषु च विहरन्तो<br>
गीतवादित्रनाट्यादिकुशलासु विद्याधरीषु मध्ये अमरैर्मौलिषु ध्रियन्ते सर्वत्र<br>
प्रणम्यन्त इत्यमरमौलिधराः । अमरं मरणनिवारकममृतपूर्णं चन्द्रं<br>
मौलौ धारयन्तीति वा अमरमौलिधराः सन्तो रेजुर्बभुः ॥ ३६ ॥</p>
<p>इत्यार्षे श्रीवासिष्ठमहारामा० वाल्मीकीये दे०मोक्षोपायेषु निर्वाणप्रकरणे पू०<br>
गणत्वप्राप्तिर्नाम चतुःषष्टितमः सर्गः ॥ ६४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
गणत्वप्राप्तिर्नाम चतुःषष्टितमः सर्गः ॥ ६४ ॥</p>
<p>स्वप्नशतरुद्रीयं समाप्तम् ।</p>
<h1 id="०६५">०६५</h1>
<p>पञ्चषष्टितमः सर्गः ६५</p>
<p>श्रीवसिष्ठ उवाच ।</p>
<p>ईषद्दृष्टो यथा तेन भिक्षुणा चेतसि भ्रमः ।<br>
भूतं प्रयत्नमेवैष पृथक्कृत्वा सुपश्यति ॥ १ ॥</p>
<p>भिक्षुन्यायोऽत्र सर्वेषु जीवेषु सम उच्यते ।<br>
रात्रावन्वेष्यता भिक्षोः सभोत्थानं च वर्ण्यते ॥</p>
<p>सर्वस्याभासजीवस्य मृतिजन्ममयी स्थितिः ।<br>
भवत्येव चिदाकाशरूपिण्येवाकृतिं गता ॥ २ ॥</p>
<p>यथावर्णितप्रकारस्तेन भिक्षुणा स्वचेतसि यो भ्रम ईषद्दृष्टः आपाततश्चिन्तितः<br>
एष भिक्षुस्तं भ्रमं स्वं भूतं प्राक्तनं शुभाशुभकर्मलक्षणं<br>
प्रयत्नमेव फलावस्थायां पृथक् स्वात्मनो व्यतिरिक्तमिव कृत्वा सुष्टु स्पष्टं<br>
प्रपश्यति । नाणुमात्रमप्यन्यदस्तीत्यर्थः ॥ १ ॥ २ ॥</p>
<p>पृथक्कृत्यैक्यमभ्येति स्वात्मा संसारखण्डकम् ।<br>
सर्व एव मृतो जन्तुः पृथक्स्वप्ननिभात्मकम् ॥ ३ ॥</p>
<p>एवमेव सर्वेषामपि जीवानां मरणकालोद्बुद्धं स्वकर्मैव स्वप्न इव जगदात्मना<br>
आमोक्षं भातीति बोध्यमित्याह-सर्वे एवेति ॥ ३ ॥</p>
<p>एवन्ततस्वरूपोऽपि देही चामोक्षमाकुलः ।<br>
जीवयूथं मया तुभ्यं कथितं कथयाऽनया ॥ ४ ॥</p>
<p>एवं भिक्ष्वात्मेव ततमपरिच्छिन्नं स्वरूपं यस्य तथाविधोऽपि देही देहपरिच्छिन्न<br>
इव आमोक्षमाकुलस्तिष्ठतीत्यर्थः । अनया भिक्षुकथया ॥ ४ ॥</p>
<p>परात्प्रस्पन्दितात्मेति न भिक्षू राम केवलम् ।<br>
मोहान्मोहान्तरं याति जीवोऽहरहरेव नः ॥ ५ ॥</p>
<p>परात्पूर्णस्वरूपात्प्रस्पन्दितात्मा सर्वोऽपि जीव इति एवम्प्रकार एव न केवलं<br>
भिक्षुरित्यर्थः । अहरहः प्रतिदिनं स्वप्ने नः अनुभवसिद्धमेवेत्यर्थः ॥ ५ ॥</p>
<p>पर्वताग्रपरिभ्रष्टो ह्यधोध उपलो यथा ।<br>
परमात्मपरिभ्रष्टो जीवः स्वप्नमिमं दृढम् ॥ ६ ॥</p>
<p>पश्यत्यस्मादपि स्वप्नाद्याति स्वप्नान्तरं पुनः ।<br>
स्वप्नात्स्वप्ने विनिपतन्मृषैवेदं दृढं किल ॥ ७ ॥</p>
<p>इदं जन्मादिदुःखं क्वचित्केनचिन्निमित्तेन परिपश्यतीति परेणान्वयः ॥ ७ ॥</p>
<p>परिपश्यति जीवोऽन्तर्मायया जर्जरीकृतः ।<br>
क्वचित्केनचिदेवेह कदाचिदपि वा स्वयम् ॥ ८ ॥</p>
<p>देहनाम्नोऽहमित्यन्तो मुच्यते स्वं प्रपद्यते ।</p>
<p>श्रीराम उवाच ।</p>
<p>अहो नु विषमो मोहो जीवस्यास्योपजायते ॥ ९ ॥</p>
<p>इदानीं बन्धमोक्षतत्त्वं सङ्क्षिप्याह-देहेति । देहनाम्नोऽहमित्यभिमान एवान्तो<br>
बन्धः स्वात्मलाभ एव मोक्ष इति निष्कर्ष इत्यर्थः । किञ्चित्प्रष्टुकामो रामो<br>
वर्णितार्थप्रबोधमाश्चर्याभिनयेन व्यनक्ति अहो इत्यादिना ॥ ९ ॥</p>
<p>यथा सुप्तस्य स्तोकेन नानाकारविकारया ।<br>
मिथ्याज्ञानोग्रयामिन्या मायया निपतत्यलम् ॥ १० ॥</p>
<p>स्तोकेनाल्पेनापि मदश्रमादिनिमित्तेन सुप्तस्य मनः स्वाप्नमायया यथा<br>
अलमत्यन्तं भीमं वैषम्यं दुःखसङ्कटं निपतति तच्च<br>
निजवत्सत्यवत्स्वीयवद्वा उच्यते तद्वदहो आश्चर्यमिति परेणान्वयः ॥ १० ॥</p>
<p>अहो नु खलु वैषम्यं भीमं निजवदुच्यते ।<br>
भगवन्सर्वदा सर्वं सर्वदैव जगत्स्थितौ ॥ ११ ॥</p>
<p>सर्व सर्वत्र सर्वदा सम्भवतीति च त्वया यदुक्तं तदप्यनुभवारूढं<br>
ममाभूदित्याह-भगवन्निति ॥ ११ ॥</p>
<p>त्वया सम्भवतीत्युक्तं यथा तच्चानुभूयते ।<br>
एवङ्गुणविशिष्टात्मा तन्मोहात्मा स भिक्षुकः ॥ १२ ॥</p>
<p>एवमुपदिष्टार्थाभिनन्दनेन गुरुं प्रतोष्य त्वयायं भिक्षुर्मद्बोधाय<br>
कल्पयित्वोक्त उत क्वचिदस्तीति सन्देहेन कौतुकात्पृच्छति-एवङ्गुणविशिष्टेति ।<br>
तन्मोहात्मा ताद्दशजीवटादिमोहात्मा ॥ १२ ॥</p>
<p>क्वचिदस्ति न वास्त्यन्तरालोक्य कथयाशु मे ।</p>
<p>श्रीवसिष्ठ उवाच ।</p>
<p>अद्य रात्रौ समाधिस्थस्त्रिलोकीमठिकामिमाम् ॥ १३ ॥</p>
<p>अन्तर्योगेन आलोक्य त्वद्बोधाय यद्यपि कल्पयित्वा मया भिक्षुरुक्तस्तथापि<br>
तद्वाक्यस्यानृतत्वायोगात्क्वचित्सम्भावित एव सः । तस्य च योगेनाधुना दर्शने<br>
उत्थाने विलम्बः स्यादित्याशयेन वसिष्ठस्तत्कालोचितमुवाच-अद्येति ॥ १३ ॥</p>
<p>भिक्षुरेकोऽस्तिनास्तीति प्रेक्ष्य प्रातर्वदाम्यहम् ।</p>
<p>वाल्मीकिरुवाच ।</p>
<p>मुनौ चैवं कथयति बहिर्मध्याह्नडिण्डिमः ॥ १४ ॥</p>
<p>उत्थानयोग्यमध्याह्नबोधको डिण्डिमो वाद्यभेदस्तद्ध्वनिरिति यावत् ॥ १४ ॥</p>
<p>उदभूत्प्रलयक्षुब्धघनगर्जितमांसलः ।<br>
तत्यजुः पादयोस्तस्य पुष्पाञ्जलिपरम्पराः ॥ १५ ॥</p>
<p>घनगर्जितमिव मांसलः पुष्टः । तस्य वसिष्ठस्य ॥ १५ ॥</p>
<p>मृपाः पौरा विटपिनः पुष्पं वातधुता इव ।<br>
पूजयित्वा मुनिश्रेष्ठानुदतिष्ठन्स्वविष्टरात् ॥ १६ ॥</p>
<p>वातेन धुताः कम्पिता विटपिन इव ॥ १६ ॥</p>
<p>सभा तदनु सोत्तस्थौ सप्रणामपरम्परा ।<br>
क्रमेण ह्यस्तनेनैव जग्मुः खेचरभूचराः ॥ १७ ॥</p>
<p>ह्यस्तनेन पूर्वेद्युर्भवेन ॥ १७ ॥</p>
<p>स्वास्पदेषु यथाशास्त्रमहर्व्यापारमादृताः ।<br>
सर्वे सम्पादयामासुर्निजधर्मं क्रमोचितम् ॥ १८ ॥</p>
<p>अहर्व्यापारमाह्निकं निजधर्म सम्पादयामासुः ॥ १८ ॥</p>
<p>चिन्तयन्तो मुनिप्रोक्तं महीचरनभश्चराः ।<br>
ज्ञानं क्षपां क्षणमिव निन्युः कल्पमिवापि च ॥ १९ ॥</p>
<p>मुनिप्रोक्तं ज्ञानं शास्त्रं चिन्तयन्तः अभ्यस्यन्तः ।<br>
उपदिष्टार्थानुसन्धानसुखेन क्षणमिव पुना<br>
रामपुष्टार्थश्रवणेच्छौत्कण्ठ्येन निद्राभावात्कल्पमिव च ॥ १९ ॥</p>
<p>प्रातः पुनः प्रसृतकार्यपरम्परेऽस्मिञ्जाते जने<br>
खचरभूचरभूतसङ्घः ।<br>
आख्यानलोकरचनेन तथैव तस्थावन्योन्यसंवदनपूजितपूज्यलोकः ॥ २० ॥</p>
<p>खचरभूचरभूतसङ्घो रात्रिमतिवाह्य प्रातर्जने प्रसृतस्वस्वकार्यपरम्परे<br>
जाते सति दशरथसभामागत्य तथा पूर्वेद्युर्वदेव पुनः आख्यानलोकरचनेन<br>
व्याख्यानश्रवणोचितसभासन्निवेशक्रमरचनेन तस्थौ ॥ २० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
विद्योत्तरविस्मयवर्णनं नाम पञ्चषष्टितमः सर्गः ॥ ६५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
विद्योत्तरविस्मयवर्णनं नाम पञ्चषष्टितमः सर्गः ॥ ६५ ॥</p>
<h1 id="०६६">०६६</h1>
<p>षट्षष्टितमः सर्गः ६६</p>
<p>वाल्मीकिरुवाच ।</p>
<p>वसिष्ठमुनिसंयुक्ता विश्वामित्रादिसंयुताः ।<br>
स्थिताः खेचरसिद्धौघा विऽस्रान्ता नृपनायकाः ॥ १ ॥</p>
<p>अन्विष्टस्यात्र यत्नेन भिक्षोर्दर्शनमुच्यते ।<br>
तादृशानां तथान्येषां मुनीनां भूतभाविनाम् ॥</p>
<p>स्थिता उपविष्टाः । ततो नृपास्ततो नायकाः सामन्तादयश्च विश्रान्ता उपविष्टाः ॥ १ ॥</p>
<p>सरामलक्ष्म्णा सैव तथैवाथ सभा बभौ ।<br>
सौम्या समसमाभोगा शान्तवातेव पद्मिनी ॥ २ ॥</p>
<p>पद्मिनी पद्मवती सरसी ॥ २ ॥</p>
<p>अनवेक्ष्य वचः प्रश्नमुवाचाथ मुनीश्वरः ।<br>
बोधयन्ति बलादेव सानुकम्पा हि साध्वः ॥ ३ ॥</p>
<p>प्रश्नमनवेक्ष्य अप्रतीक्ष्य वच उवाच । प्रातर्वदाम्यहमिति स्वयं प्रतिज्ञातत्वादिति<br>
भावः ॥ ३ ॥</p>
<p>श्रीवसिष्ठ उवाच ।</p>
<p>राजन् रघुकुलाकाशशशाङ्क रघुनन्दन ।<br>
ह्यो मया ज्ञाननेत्रेण स भिक्षुः प्रेक्षितश्चिरम् ॥ ४ ॥</p>
<p>चिरं प्रेक्षितोऽन्विष्टः । चिरमन्विध्य प्रेक्षित इति वा ॥ ४ ॥</p>
<p>ध्यानेनाहं चिरं भ्रान्तस्तादृग्भिक्षुदिदृक्षया ।<br>
द्वीपानि सप्त विपुलां [पृथ्वीम् ।] कुलशैलसपर्वताम् ॥ ५ ॥</p>
<p>यावत्कुतश्चिदप्येवं भिक्षुर्लब्धो न तादृशः ।<br>
कथं किल मनोराज्यं बहिरप्युपलभ्यते ॥ ६ ॥</p>
<p>यावन्न लब्धस्तावदहं चिरं भ्रान्त इति पूर्वेणान्वयः ॥ ६ ॥</p>
<p>ततस्त्रिभागशेषायां रात्र्यां पुनरहं धिया ।<br>
उत्तराशान्तरं यातो बेलावात इवार्णवम् ॥ ७ ॥</p>
<p>उत्तरस्या आज्ञाया दिश आन्तरं देशं यातो मनसा पर्यालोचितवानिति यावत् ॥ ७ ॥</p>
<p>जिननामैष तत्रास्ति श्रीमान् जनपदो महान् ।<br>
वल्मीकोपरि तत्रास्ति विहारो जनसंश्रयः ॥ ८ ॥</p>
<p>वल्मीकाख्याज्जनपदादुपरि परतो जिननामा एष प्रसिद्धो जनपदोऽस्ति तत्र जनपदे<br>
विहाराख्यो जनसंश्रयो बहुजनाश्रयो देशोऽस्ति ॥ ८ ॥</p>
<p>तस्मिन्विहारे स्वकुटीकोशे कपिलमूर्धजः ।<br>
भिक्षुर्दीर्घदृशो नाम स्थित एव समाधये ॥ ९ ॥</p>
<p>दृक्शब्दाद्भागुरिमतेन हलन्ताट्टापि दीर्घे दृशे यस्येति व्युत्पाद्यम् ॥ ९ ॥</p>
<p>एकविंशतिरात्रं च तस्यैवं स्थितिशालिनः ।<br>
दृढार्गलं गृहं ध्यानभङ्गभीता विशन्ति नो ॥ १० ॥</p>
<p>तस्य गृहं कुटीं ध्यानभङ्गभीताः प्रिया अपि भृत्या नो विशन्ति किल ॥ १० ॥</p>
<p>भृत्याः प्रियाः किल तथा सन्तिष्ठति स भिक्षुकः ।<br>
अद्यैव तस्य संवेत्तुं नियतेरीदृशी स्थितिः ॥ ११ ॥</p>
<p>तस्य भिक्षोः । संवेत्तुं विदेहकैवल्याय चरमसाक्षात्कारं प्राप्तुम् । तत्कुतः । यतो<br>
नियतेस्तदायुर्नियन्तुर्विधातुः ॥ ११ ॥</p>
<p>रात्रयो ध्याननिष्ठस्य गतास्तस्यैकविंशतिः ।<br>
स तु वर्षसहस्राणि तथा चित्तेन भूतवान् ॥ १२ ॥</p>
<p>तथा प्राग्वर्णितप्रकारेण ॥ १२ ॥</p>
<p>कस्मिंश्चित्प्राक्तने कल्पे भिक्षुरेवं पुराऽभवत् ।<br>
अद्य त्विह द्वितीयोऽस्मिंस्तृतीयो नोपलभ्यते ॥ १३ ॥</p>
<p>एवं एवंविधः । अद्यास्मिन्कल्पे । अयं द्वितीयः । तृतीयो नोपलभ्यते तदानीं<br>
मयेत्यर्थः ॥ १३ ॥</p>
<p>मया तु पुनरन्विष्य चेतसा चतुरात्मना ।<br>
तादृग् भिक्षुस्तृतीयोऽन्यो जगत्पद्मोदरालिना ॥ १४ ॥</p>
<p>जगत्पद्मे अलिना अलिवद्भ्रमता मया अस्मिन् सर्गे तृतीयो नोपलभ्यत इति पूर्वेण परेण<br>
वा अन्वयः ॥ १४ ॥</p>
<p>अस्मात्सर्गात्ततो लब्धस्तृतीयस्तादृशाशयः ।<br>
अथान्ये लीलया सर्गा मया सम्प्रेक्षितास्ततः ॥ १५ ॥</p>
<p>अथ मया लीलया अस्मात्सर्गादन्ये सर्गाः सम्प्रेक्षितास्तत्र तृतीयस्तादृगाशयो<br>
लब्ध इत्यन्वयः ॥ १५ ॥</p>
<p>यावत्तस्मिंश्चिदाकाशकोशशायिनि सर्गके ।<br>
तृतीयो विद्यते भिक्षुर्ब्राह्मश्च सदृशक्रमः ॥ १६ ॥</p>
<p>तदेवाह-यावदिति । ब्राह्मस्तत्रत्यब्रह्मणा निर्मित एतत्सदृश एव भुवनक्रमो<br>
विद्यते ॥ १६ ॥</p>
<p>एवं तेनैव तेनैव सन्निवेशेन भूरिशः ।<br>
भविष्यन्त्यभवन्सर्वे पदार्थाः सर्गसन्ततौ ॥ १७ ॥</p>
<p>एवं ब्रह्माण्डभेदेन सदृशे पदार्थक्रमे तादृशभिक्षवोऽप्यनन्ताः<br>
सम्भवन्तीत्याशयेनाह-एवमिति ॥ १७ ॥</p>
<p>अस्यां सभायामपि ये मुनयो ब्राह्मणास्तथा ।<br>
भाव्यमेवं समाचारैस्तैरन्यैरप्यनेकशः ॥ १८ ॥</p>
<p>अस्मिन्नर्थे मुमुक्षुव्यवहारोक्तमेवार्थ पुनः प्रपञ्चयन्नाह-अस्यामित्यादिना<br>
। तैरप्येवं भिक्षुसदृशसमाचारैः स्वसदृशसमाचारैश्च भाव्यम् । अन्यैरपि<br>
एतन्मुनिसमाचारैर्भिक्षुसमाचारैश्च भाव्यमित्यर्थः ॥ १८ ॥</p>
<p>नारदेनामुना भाव्यं पुनरन्येन चामुना ।<br>
एवं कलनकर्मभ्यां युक्तेनान्येन भूरिशः ॥ १९ ॥</p>
<p>कलनन्न् ज्ञानं कर्म चरित्रं ताभ्यां युक्तेन ॥ १९ ॥</p>
<p>एवं जन्मादिना भाव्यं व्यासेनापि शुकेन च ।<br>
शौनकेन पुनर्भाव्यं क्रतुना पुलहेन च ॥ २० ॥</p>
<p>अगस्त्येन पुलस्त्येन भृगुणाऽङ्गिरसापि च ।<br>
एत एव तथान्ये च एवंरूपक्रियास्पदम् ॥ २१ ॥</p>
<p>एवंविधस्य रूपस्य संस्थानस्य क्रियाणां चास्पदं भविष्यन्तीत्यर्थः ॥ २१ ॥</p>
<p>चिराच्चिराद्भविष्यन्ति मायेयं वितता यतः ।<br>
सदृशाचारजन्मानस्त एवान्ये च भूरिशः ॥ २२ ॥</p>
<p>भूयोभूयो विवर्तन्ते सर्गेष्वप्स्विव वीचयः ।<br>
अत्यन्तसदृशाः केचित्केचिदर्धसमक्रमाः ॥ २३ ॥</p>
<p>केचिदीषत्समाः केचिन्न कदाचित्पुनस्तथा ।<br>
एवमेषातिवितता महतामपि मोहिनी ॥ २४ ॥</p>
<p>क्षणेनेहास्ति नो कर्म प्रतिपत्तिर्हि जृम्भते ।<br>
क्वैकविंशत्यहोरात्रा अनन्ताकृतयोऽनघ ॥ २५ ॥</p>
<p>क्षणे निरवयवकालात्मनि ईहा मानसचेष्टापि नास्ति । देहादिचेष्टालक्षणं कर्म च<br>
दूरनिरस्तत्वादेव नास्ति । किं तर्हि प्रतिपत्तिर्भ्रान्तिरेव केवलं जृम्भते । तदेवेह<br>
भिक्षुचरित्रे स्पष्टमित्याह-क्वेति । अनन्ता जीवटादिसर्गाकृतयस्तासामलं<br>
सम्यगुपलम्भश्च क्व ॥ २५ ॥</p>
<p>क्व तासामुपलम्भोऽलमहो भीमा मनोगतिः ।<br>
प्रतिभामात्रमेवेदमित्थन्न् विकसितं स्थितम् ॥ २६ ॥</p>
<p>नानाकलहकल्लोलं जले प्रातरिवाम्बुजम् ।<br>
जातं संवेदनादेव शुद्धादिदमशुद्धिमत् ।<br>
संसारजालमखिलं सार्चिर्वह्निकणादिव ॥ २७ ॥</p>
<p>प्रातरम्बुजमिव विकसितम् । तत्पक्षे भ्रमरादीनां नानाकलहा जलकल्लोलाश्च पश्येति<br>
योज्यम् । अर्चिर्भिः सहवर्तमानः सार्चिर्महानग्निर्वह्निकणादिव<br>
शुद्धात्संवेदनादेवेदमशुद्धिमज्जगज्जातम् ॥ २७ ॥</p>
<p>प्रत्येकमेवमुदितः प्रतिभासखण्डः खण्डान्तरेष्वपि च तस्य<br>
विचित्रखण्डः ।<br>
सर्वे स्वयं ननु च तेऽपि मिथो न मिथ्या सर्वात्मनि स्फुरति कारणकारणेऽस्मिन् ॥<br>
२८ ॥</p>
<p>एवं भिक्षुमनसीव सर्वजीवमनःस्वपि प्रत्येकं जगद्रूपः प्रतिभासखण्ड<br>
उदितस्तस्य तस्यान्तर्जीवखण्डान्तरेष्वपि च विचित्रः सर्गखण्ड उदित इत्यनवस्थैव<br>
मायादृशेत्यर्थः । ते प्राथमिकखण्डाः स्वयं तेपि च तदन्तर्गतजगत्खण्डा<br>
मिथः स्वस्वव्यवहारदृशा न मिथ्या सत्या एव । किं स्वतो नेत्याह-सर्वात्मनीति ।<br>
सर्वात्मन्यास्मिंश्चित्सत्तैकरसे परमात्मनि तादात्म्येन स्फुरति सति । तेन<br>
स्वतत्त्वबोधेन तद्भावत्यागे तु न किञ्चित्सत्यमित्यर्थः ॥ २८ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० जीवटोपाख्याने<br>
भिक्षुसंसृतिकथनं नाम षट्षष्टितमः सर्गः ॥ ६६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भिक्षुसंसृतिकथनं नाम षट्षष्टितमः सर्गः ॥ ६६ ॥</p>
<h1 id="०६७">०६७</h1>
<p>सप्तषष्टितमः सर्गः ६७</p>
<p>दशरथ उवाच ।</p>
<p>मुनिनायक तं भिक्षुं गत्वा सम्बोधयन्त्वमी ।<br>
नरा मत्प्रहिताः शीघ्रं चानयन्तु कुटीगतम् ॥ १ ॥</p>
<p>भिक्षोः समाधौ मुक्तस्य देहनाशोऽत्र वर्ण्यते ।<br>
भिक्षुभ्रान्तिवदन्येषां बन्धो मोक्षश्च बोधतः ॥</p>
<p>सम्बोधयन्तु समाध्र्व्युत्थापयन्तु । अमी मत्प्रहिता मया प्रेषिता नरा मन्त्रिणो<br>
भवदाज्ञया आनयन्तु ॥ १ ॥</p>
<p>श्रीवसिष्ठ उवाच ।</p>
<p>राजंस्तस्य महाभिक्षोः स देहः प्राणवर्जितः ।<br>
क्लेदो वैवर्ण्यमायातो नासौ जीवितभाजनम् ॥ २ ॥</p>
<p>अद्यैव तस्य संवेत्तुं नियतेरेष निश्चयः इति मदुक्तं विस्मृत्य त्वयेदं<br>
पृष्टमिति सूचयन्वसिष्ठ उवाच-राजन्निति । क्लेदः<br>
प्राणोपष्टम्भकान्नरसभागः शोषेण वैवर्ण्यमायातः ॥ २ ॥</p>
<p>तस्य भिक्षोस्तु जीवोऽसौ भूत्वा पद्मजसारसः ।<br>
जीवन्मुक्तः स्थितो भूयो नासौ संसृतिभाजनम् ॥ ३ ॥</p>
<p>स तर्हि त्वदीयसत्यसङ्कल्पेन प्रजीवतु तत्राह-तस्येति । सत्येव<br>
तद्देहभोग्यप्रारब्धशेषे मत्सङ्कल्पः प्रवर्तते नान्यथेति भावः ॥ ३ ॥</p>
<p>तद्गृहे मासपर्यन्ते बलान्निष्कासितार्गलाः ।<br>
अन्तराले तु तिष्ठन्ति भृत्या भिक्षुदिदृक्षवः ॥ ४ ॥</p>
<p>मासपर्यन्तं गृहार्गलं न निष्कासनीयमिति भिक्षुणा आज्ञप्तैरन्तरालवासिभिस्त<br>
द्भृत्यैर्गुप्तत्वादपि त्वन्मन्त्रिभिस्तत्प्रबोधनं कर्तुमशक्यमित्याह##-<br>
भिक्षुदेहदिदृक्षवो भृत्या बहिर्द्वारान्तराले तिष्ठन्ति । बलाद्भिक्ष्वाज्ञाबलादिति<br>
वा ॥ ४ ॥</p>
<p>ततो नष्टाङ्गसन्धानं कायं निष्काल्यते जले ।<br>
त्यक्ष्यन्त्यन्यं करिष्यन्ति भिक्षुमक्षुण्णमानसम् ॥ ५ ॥</p>
<p>ततो मासान्ते कायं भिक्षुशरीरं निष्काल्य निःसार्य जले त्यक्ष्यन्ति मज्जयिष्यन्ति ।<br>
तस्यां कुट्यामन्यं तत्कायाकारशिलाप्रतिमारूपं भिक्षुं<br>
पूजाभक्त्यादिव्यवहारप्रवर्तनाय करिष्यन्ति । दृढत्वादक्षुण्णं मानसं<br>
भक्तमनःकल्पितदेवतारूपम् । कर्मधारयः ॥ ५ ॥</p>
<p>अनेनैवं सदेहेन भिक्षुर्मुक्तो व्यवस्थितः ।<br>
कथं प्रबोध्यते नष्टं तद्विहारे शरीरकम् ॥ ६ ॥</p>
<p>एवमुक्तरीत्या मुक्तः । विहारे प्राणचेष्टादिव्यापारविषये नष्टं मृतम् ॥ ६ ॥</p>
<p>एषा [एवातिवितता मायेति पाठः ।] गुणमयी माया दुर्बोधेन दुरत्यया ।<br>
नित्यं सत्यावबोधेन सुखेनैवातिवाह्यते ॥ ७ ॥</p>
<p>प्रश्नं प्रासङ्गिकमुक्त्वा प्रस्तुतमेवावलम्बते-एषेत्यादिना । दुर्बोधेन<br>
भ्रान्तिपरम्पराहेतुविक्षेपशक्त्या । अतिवाह्यते निरस्यते ॥ ७ ॥</p>
<p>असत्येव कृतारम्भा हेम्नः कटकता यथा ।<br>
प्रतिभासविपर्यासमात्रकारणकोदया ॥ ८ ॥</p>
<p>असती अविद्यमानैव कृतजगदारम्भा । हेम्नः कटकतयेव प्रतिभासस्य यो<br>
विपर्यासोऽन्यथाभावस्तन्मात्रकारणको विभ्रमोदयो यस्याः ॥ ८ ॥</p>
<p>परमात्मनि वाचेयमित्थं मायानुमीयते ।<br>
तरङ्गालीव पयसि प्रेक्षामात्रविनाशिनी ॥ ९ ॥</p>
<p>वाचारम्भणं विकारो नामधेयं मृत्तिकेत्येव सत्यम् इत्यादिदृष्टान्तश्रुतिवाचा<br>
दार्ष्टान्तिकमायापि इत्थमनृतस्वभावैवानुमीयते ॥ ९ ॥</p>
<p>ज्ञो हि दृश्यतया दीर्घस्वप्नात्स्वप्नान्तरं व्रजेत् ।<br>
एवं जीवत्वमायाति विवेकात्सर्वमात्मदृक् ॥ १० ॥</p>
<p>ज्ञः परमात्मा एवं अविवेकाज्जीवत्वमायाति स च स्वविवेकात्सर्वमात्मेति<br>
पश्यतीत्यात्मदृक् चिन्मात्रः परिशिष्यत इत्यर्थः ॥ १० ॥</p>
<p>यो यस्य प्रतिभासः स्यादात्मैव स स्वबोधतः ।<br>
स एवोदेति संसारः करञ्जवनगुल्मदृक् [गुल्मधृगिति पाठः ।] ॥ ११<br>
॥</p>
<p>सः स्वबोधत आत्मैव । अबोधतस्तु स एव संसारात्मना उदेति ॥ ११ ॥</p>
<p>प्रत्येकं भूतमुदितं कृतं संसारमण्डलम् ।<br>
भिक्षोः स्वप्नान्तर इव परां भङ्गिमिवाम्भसः ॥ १२ ॥</p>
<p>भूतं प्राणिनिकायं प्रति प्रत्येकं संसारमण्डलं भ्रान्त्या उदितं कृतम् ।<br>
यथा भिक्षोः स्वप्नान्तरे अम्भसो भङ्गि आवर्ततरङ्गादिविभागमिव विद्धीत्यर्थः<br>
॥ १२ ॥</p>
<p>प्रस्तुतः पद्मजादेव जगत्स्वप्नो यथोदितः ।<br>
तथैवास्वच्छचित्तोत्थो रूढः सर्वजनं प्रति ॥ १३ ॥</p>
<p>समष्टेर्हिरण्यगर्भस्य मनोमात्रनिर्माणत्वादयं सर्गः स्वप्न एव चेद्व्यष्टेरपि<br>
तथैव भवितुमर्हति । अस्वच्छचित्तादुत्थित इति परः स्थिर इव भासत इत्याह-प्रस्तुत<br>
इति ॥ १३ ॥</p>
<p>पितामहवदाभाति सर्गः स्वप्नविलासवत् ।<br>
प्रत्येकमुदितस्तेन ब्रह्माण्डानीव कोटिशः ॥ १४ ॥</p>
<p>चित्तशुद्धौ तु पितामहस्येव पितामहवत् स्वप्नविलासवदसत्य आभाति तेन<br>
तादृशभानेन ज्ञायते । प्रत्येकमयं ब्रह्माण्डानीव कोटिश उदित इति निश्चीयत<br>
इत्यर्थः ॥ १४ ॥</p>
<p>स्फुरन्यथा तथा वास्मिञ्जीवः पश्यति विभ्रमम् ।<br>
हृदयेऽयन्न् समर्थं च स्वप्नवद्दीर्घमान्तरम् ॥ १५ ॥</p>
<p>अयं जीवो व्यष्टिप्रपञ्चरूपेण समष्टिप्रपञ्चरूपेण वा<br>
साधारणप्रपञ्चरूपेण प्रत्येकमसाधारणप्रपञ्चरूपेण वा यथा तथा वा<br>
स्फुरन्नस्तु तथापि हृदये प्रतिभानसमर्थ दीर्घ विभ्रमं पश्यतीति स<br>
स्वप्नवन्मिथ्यैवेत्यर्थः ॥ १५ ॥</p>
<p>चित्सत्तामात्रमासाद्य प्रतीतिच्युतमात्रतः ।<br>
जरामरणदुःखानां क्वचिद्भाजनतां गतः ॥ १६ ॥</p>
<p>दीर्घस्वप्नदर्शने निमित्तमाह-चित्सत्तामात्रमिति । तत्त्वतः<br>
प्रतीतेश्च्युतमावृत्तं तावन्मात्रतश्चित्सत्तामात्रमासाद्य आश्रित्य<br>
क्वचित्कस्मिंश्चिद्देवनरतिर्यगादिदेहे ॥ १६ ॥</p>
<p>पातालं ब्रह्मलोकं वा चित्तत्सुकृतशालिनी ।<br>
चित्तांशस्पन्दमात्रेण कृत्वा कृत्वेव संस्थिता ॥ १७ ॥</p>
<p>तत्तत्र स्वप्ने विचित्रसुकृतशालिनी जीवचित् स्वचित्तांशस्पन्दमात्रेणाधः पातालं वा<br>
ऊर्ध्वं ब्रह्मलोकं वा कृत्वा कृत्वा भुञ्जाना संस्थितेत्यर्थः ॥ १७ ॥</p>
<p>चित्स्पन्दरूपिणी जीवनामरूपं गतात्मनि ।<br>
अन्यत्र च विलुठति गत्वा सम्भ्रमहारिणी ॥ १८ ॥</p>
<p>परमात्मचिदेव प्राणकल्पनया तदधीनस्पन्दरूपिणी भूत्वा तद्द्वारेण<br>
जीवनामकं रूपं गता सती आत्मनि देहाकारसम्भ्रमहारिणी अन्यत्र बहिश्च गत्वा<br>
विषयाकारसम्भ्रमहारिणी भूत्वा विलुठति ॥ १८ ॥</p>
<p>चित्तेति परमात्मा न परमात्मा न वा न किम् ।<br>
जीवदेहादिनाम्नोऽस्य प्रतिबिम्बादिवार्हता ॥ १९ ॥</p>
<p>अस्त्वेवमस्य भ्रान्त्या जीवादिनामरूपभेदस्तथापि परमात्मैवैषः<br>
अध्याससहस्रैरप्यधिष्ठानस्यान्यत्वायोगादिति परमपुरुषार्थफलं<br>
जीवब्रह्मैक्यं दृढीकरोति-चित्तेतीति । प्रत्यगात्मा<br>
चित्तेत्युपाध्याकारभ्रान्तिमात्रापराधात्किं परमात्मा ब्रह्म न परं वा ब्रह्म<br>
किं आत्मा प्रत्यगात्मा न किमस्य ब्रह्मणो मुखस्य दर्पणे<br>
प्रतिबिम्बनादिवौपाधिकजीवनाम्नो देवदत्तयज्ञदत्तादेर्देहनाम्न<br>
आदिपदात्प्राणवाक्चक्षुरादिनाम्नश्चाहर्ता न किन्तु अभेदेऽप्युपाधिवशात्सर्वं<br>
सम्भवत्येव । तथा च श्रुतिः स एष इह प्रविष्ट आनखाग्रेभ्यः प्राणन्नेव प्राणो<br>
नाम भवति वदन्वाक् पश्यंश्चक्षुः शृण्वन् श्रोत्रं मन्वानो मन इति<br>
तान्येतस्य कर्मनामान्येव इति ॥ १९ ॥</p>
<p>ब्रह्मण्येव परं ब्रह्म जगद्दृष्ट्यैव संस्थितम् ।<br>
शुद्धाकाशमिवाकाशे जले जलमिवामलम् ॥ २० ॥</p>
<p>एवमैक्यदर्शने जगद्दृष्ट्या व्यवहारदृष्ट्यैव परं ब्रह्म ब्रह्मण्येव<br>
संस्थितं किं पुनः परमार्थदृष्ट्या समूलोपाधिबाधे तद्वाच्यमिति भावः ॥ २०<br>
॥</p>
<p>लोको ब्रह्मण एवायं जगद्रूपेषु तिष्ठति ।<br>
बिभेत्यन्यतया बोधात्प्रतिबिम्बादिवार्भकः ॥ २१ ॥</p>
<p>किं च दर्पणादौ मुखादत्यन्तमिन्ने मुखस्य स्थितावन्यथाभ्रान्तिसम्भावनापि<br>
स्यात् । अयं जीवलोकस्तु स्वात्मभूतस्याभयस्य ब्रह्मण एव मूर्तामूर्तात्मकेषु<br>
जगद्रूपेषु तिष्ठतीति न तत्सम्भावनापि तथापि अन्यतया आत्मन्यतिरिक्तमन्यन्मम<br>
भयहेतुरस्तीति बोधाद्बिभेतीत्याश्चर्यमित्यर्थः ॥ २१ ॥</p>
<p>स्पन्देऽस्पन्दीकृते चेह स्वतः सञ्ज्ञा विलीयते ।<br>
साप्यलं परिणामेन लीयतेऽग्नौ घृतं यथा ॥ २२ ॥</p>
<p>अन्यताबोधे च बुद्धिस्पन्दो हेतुरिति बुद्धिस्पन्दे समाध्यभ्यासेन अस्पन्दीकृते<br>
भेदबुद्धिलक्षणा सञ्ज्ञा स्वत एव बुद्धौ विलीयते सा बुद्धिरप्यलं<br>
पूर्णब्रह्माकारेण चरमसाक्षात्कारलक्षणपरिणामेनाग्नौ हुतं घृतमिव<br>
तदिद्धे ब्रह्मणि विलीयत इत्यर्थः ॥ २२ ॥</p>
<p>चित्स्पन्द एव चित्स्पन्दे सर्वात्मनि विजृम्भितः ।<br>
स्पन्दास्पन्दौ जृम्भणादि कल्पितं नात्र वास्तवम् ॥ २३ ॥</p>
<p>बोधमात्रात् कथं कुद्दालकोटिदुर्भेद्यं जगद्विलीयत इति<br>
चेदवास्तवचित्स्पन्दमात्रत्वादित्याह-चित्स्पन्द एवेति ॥ २३ ॥</p>
<p>न स्पन्दोऽस्तीह नास्पन्दो नैकता वापि न द्विता ।<br>
शुद्धं चिन्मात्रसर्वस्वं यथैवास्ति तथा स्थितम् ॥ २४ ॥</p>
<p>कल्पितमिति कथं ज्ञातमिति चेत्तत्त्वदृशा तददर्शनादित्याह-नेति ॥ २४ ॥</p>
<p>सारेण तु विचारेण सर्वशब्दार्थयोः समे ।<br>
चिन्मात्रमेव ज्ञातेऽयं नास्तीत्यपि न विद्यते ॥ २५ ॥</p>
<p>सर्वशब्दस्य तदर्थस्य च समे एकरसे स्वभावे ज्ञाते सति चिन्मात्रमेव<br>
परमार्थसत्यम् । नास्तीति अभावभूतोऽप्ययं प्रपञ्चो न विद्यते दूरे भाव इत्यर्थः<br>
॥ २५ ॥</p>
<p>भेदवेदनयोदेति भेदः प्रकृतिलाञ्छनम् ।<br>
अभेदबोधादखिले गलिते शिष्यते परम् ॥ २६ ॥</p>
<p>नानातैवास्य बोधेन स बोधस्त्वनवेक्षणात् ।<br>
पृच्छकं चैवमस्त्येव तस्मान्निःशङ्कता परा ॥ २७ ॥</p>
<p>यथोक्तैव वस्तुस्थितिर्न केनचिदन्यथाकर्तु शक्येति वसिष्ठः प्रतिजानीते-नानातेति ।<br>
एवकारौ भिन्नक्रमौ । हे राम त्वं अबोधेनैव नानातासि । स त्वमबोधरूपाया<br>
नानाताया अनवेक्षणात्तु बोधः पूर्णचिद्रूप एवासि । अस्मिन्नर्थे यं कं च पृच्छ ।<br>
एवमेवास्ति परमार्थः । तस्मादेव तव मम अन्यस्य च परा निःशङ्कता<br>
प्रतिष्ठितेत्यर्थः ॥ २७ ॥</p>
<p>ततः स्वप्नो न जागर्तिर्न सुषुप्तिर्न तुर्यता ।<br>
न बन्धोस्ति न मोक्षोस्ति नान्यथाकल्पनात्मकम् ॥ २८ ॥</p>
<p>ततस्तादृशनिःशङ्कताबलादेव जाग्रदादिसर्वावस्थाद्वैतापलापः प्रवृत्त<br>
इत्याह-तत इति ॥ २८ ॥</p>
<p>शान्तिरेका जगन्नाम्नी शान्तिरेवमवस्थिता ।<br>
अबोधोऽसत्य एवातः क्व द्रष्ट्टदृश्यदर्शनम् ॥ २९ ॥</p>
<p>अबोधवशादेव द्रष्टदृश्यादित्रिपुटीजगत् । यदा त्वबोधः असत्य एव तदा<br>
शुद्धात्मरूपा तच्छान्तिरेवैका जगन्नाम्नी । यतः सा शान्तिरेव गच्छति सर्वतो<br>
व्याप्नोतीति व्युत्पत्त्या एवं जगन्नामयोग्यतया व्यवस्थिता ।<br>
द्रष्ट्टदृश्यदर्शनात्मिका त्रिपुटी तु अत्यन्ताप्रसिद्धेति नासौ तदा<br>
जगन्नाम्नीत्यर्थः ॥ २९ ॥</p>
<p>स्पन्दोऽप्यस्पन्द एव स्यान्निःसङ्कल्पतया च ते ।<br>
न स्पन्दास्पन्दयोर्भिन्ना सङ्कल्परहितैव चित् ॥ ३० ॥</p>
<p>ननु चित्तप्राणादिस्पन्दस्य बोधमात्रेण कथं निवृत्तिरिति<br>
चेत्तद्धेतुसङ्कल्पक्षयादेवेत्याह-स्पन्द इति ॥ ३० ॥</p>
<p>द्वैतैक्यविकला [विकसद्रूप इति पाठः ।] रूपसङ्कल्पश्चिदभावनात् ।<br>
स च भावनमात्रेण गतो ब्रह्मैव शिष्यते ॥ ३१ ॥</p>
<p>चितः अभावनाददर्शनाद्द्वैतैक्यादिरूपसङ्कल्प उदितः स च भावनमात्रेण<br>
दर्शनमात्रेण गत इति द्वैतैक्यरहिता चिद्ब्रह्मैव शिष्यत इत्यन्वयः ॥ ३१ ॥</p>
<p>चिच्चन्द्रबिम्बे सङ्कल्पकलङ्कः स्फुरतीव यः ।<br>
नासौ कलङ्कस्तद्विद्धि चिद्घनस्य घनं वपुः ॥ ३२ ॥</p>
<p>तद्दर्शनप्रकारमाह-चिच्चन्द्रबिम्बे इति ॥ ३२ ॥</p>
<p>चिद्घनस्य न सन्नासन्स्थीयतां यत्तते पदे ।<br>
इत्यदोषमहाबोधसारसङ्ग्रहणं कृतम् [कुरु इति<br>
पाठश्चेद्व्याख्यानुगुणः स्यात् ।] ॥ ३३ ॥</p>
<p>नासौ कलङ्क इत्यर्थे युक्तिमाह-चिद्घनस्येति । त्वया चिद्घनस्य तते पदे<br>
स्थीयताम् । यद्यस्मात्पूर्णभावावस्थानात्सङ्कल्पादिस्त्वदैकरस्यमापन्नः<br>
पृथङ् न सन् त्वदात्मना च सन् भवति इति अनयैव युक्त्या<br>
सर्ववस्तूनामात्मैकरस्यसम्पादकनिर्दोषबोधसारस्य सङ्ग्रहणं<br>
सम्यगवलम्बनं कुरु ॥ ३३ ॥</p>
<p>चिच्चन्द्रबिम्बासङ्कल्पकलङ्कामृतविग्रहः ।<br>
त्वया भव्येन संस्पृष्टो भावाभावक्षयात्मना ॥ ३४ ॥</p>
<p>हे चिच्चन्द्रबिम्ब हे असङ्कल्पकलङ्क । भावाभावक्षयात्मना भव्येन त्वया<br>
संस्पृष्टः सर्वोपि पदार्थः अमृतविग्रहः सम्पद्यते । अहो ते<br>
माहात्म्यमित्यर्थः ॥ ३४ ॥</p>
<p>भावाभावादिकलनां नीत्वा चिन्मयतां चितः ।<br>
समोल्लासविलासान्तः समाश्वस यथासुखम् ॥ ३५ ॥</p>
<p>चितः समोल्लासविलासस्यान्तः सम्यगाश्वस विश्रान्तिं भज ॥ ३५ ॥</p>
<p>स्पन्दास्पन्दौ कल्पनाकल्पना वा चित्ताम्नायो विद्धि नामाब्धिनाम्ना ।<br>
सर्वाकारा निर्वृतिः शान्तिसत्ता पूर्णापूर्णे ह्येकमेवास्थितेति ॥ ३६ ॥</p>
<p>हे राम त्वं अब्धिनाम्ना आनन्दसमुद्राख्येन स्वरूपेण स्थितः सन् स्पन्दास्पन्दौ<br>
कल्पना सङ्कल्पः अकल्पना विकल्पो वेति यावांश्चित्ताम्नायश्चित्तभ्रान्तिभेदः स<br>
सर्वोपि सर्वाकारा निर्वृतिः सुखैकरसा शान्तिसत्तैव तथा तथा आस्थिता । इमे च<br>
पूर्णापूर्णे दशे एकमेव मे स्वरूपमिति विद्धि ॥ ३६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
ब्रह्मैक्यप्रतिपादनं नाम सप्तषष्टितमः सर्गः ॥ ६७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
ब्रह्मैक्यप्रतिपादनं नाम सप्तषष्टितमः सर्गः ॥ ६७ ॥</p>
<h1 id="०६८">०६८</h1>
<p>अष्टषष्टितमः सर्गः ६८</p>
<p>श्रीवसिष्ठ उवाच ।</p>
<p>सुषुप्तमौनवान्भूत्वा त्यक्त्वा चित्तविलासिताम् ।<br>
कलनामलनिर्मुक्तस्तिष्ठावष्टब्धतत्पदः ॥ १ ॥</p>
<p>मौनं चतुर्विधं त्वत्र लक्षणैरुपवर्ण्यते ।<br>
सुषुप्तमौनं तत्रापि तुर्यातीतप्रतिष्ठितम् ॥</p>
<p>चित्तविलासितां चित्तस्य स्वाभाविकप्रवृत्त्यनुसारिताम् ॥ १ ॥</p>
<p>श्रीराम उवाच ।</p>
<p>वाङ्वौनमक्षमौनं च काष्ठमौनं च वेद्दृयहम् ।<br>
सुषुप्तमौनं मौनेश ब्रह्मन्ब्रूहि किमुच्यते ॥ २ ॥</p>
<p>वागादीनां मौनं संयमः । काष्ठमिव मौनं काष्ठमौनम् । सर्वेषु मौनेषु<br>
ईशिषे समर्थो भवसीति मौनेश ॥ २ ॥</p>
<p>श्रीवसिष्ठ उवाच ।</p>
<p>द्विविधः प्रोच्यते राम मुनिर्मुनिवरैरिह ।<br>
एकः काष्ठतपस्वी स्याज्जीवन्मुक्तस्तथेतरः ॥ ३ ॥</p>
<p>द्विविधा इति । त्वद्विदितानां त्रयाणां काष्ठतपस्विनां<br>
तारतम्यभेदानामनात्मज्ञतया एककोटितैवेति भावः ॥ ३ ॥</p>
<p>अभावितायां शुष्कायां क्रियायां बद्धन्निश्चयः ।<br>
हठाज्जितेन्द्रियग्रामो मुनिः स्यात्काष्ठतापसः ॥ ४ ॥</p>
<p>तमेव प्रकटयति-अभावितायामिति । भावितमात्मतत्त्वपर्यालोचनं<br>
तच्छून्यायां शुष्कायां तदनुभवरसशून्यायां<br>
कृच्छ्रचान्द्रायणादिक्रियायाम् ॥ ४ ॥</p>
<p>यथाभूतमिदं बुद्ध्वा भावितात्मात्मनि स्थितः ।<br>
लोकोपमोपि तृप्तोऽन्तर्यः स मुक्तमुनिः स्मृतः ॥ ५ ॥</p>
<p>व्यवहारे इतरतपस्विलोकोपमोऽप्यन्तर्निरतिशयानन्दास्वादतृप्तः ॥ ५ ॥</p>
<p>एतयोर्यो भवेद्भावः शान्तयोर्मुनिनाथयोः ।<br>
चित्तनिश्चयरूपात्मा मौनशब्देन स स्मृतः ॥ ६ ॥</p>
<p>प्रकृत्यर्थं व्युत्पाद्य प्रत्ययार्थ व्युत्पादयति-एतयोरिति ॥ ६ ॥</p>
<p>चतुष्प्रकारमाहुस्तं मौनं मौनविदो जनाः ।<br>
वाङ्मौनमक्षमौनं च काष्ठं सौषुप्तमेव च ॥ ७ ॥</p>
<p>तत्राद्यं त्रेधा विभज्य चतुष्प्रकारं मौनं मुनय आहुरित्यर्थः ॥ ७ ॥</p>
<p>वाङ्मौनं वचसां रोधो बलादिन्द्रियनिग्रहः ।<br>
अक्षमौनं परित्यागश्चेष्टानां काष्ठसञ्ज्ञकम् ॥ ८ ॥</p>
<p>तेषां प्रत्येकं लक्षणान्याह-वाङ्मौनमित्यादिना । इन्द्रियनिग्रहोऽक्षमौनम् ॥<br>
८ ॥</p>
<p>मनोमौनं पञ्चमं च तन्मृतौ काष्ठतापसे ।<br>
भावे सुषुप्तमौनाख्यं जीवन्मुक्तोऽनुजीवति ॥ ९ ॥</p>
<p>एवं विभागपर्यालोचने मनोमौनमपि पञ्चमं यद्यपि सम्भवति तथापि तत्<br>
काष्ठतापसे मृतो मूर्च्छासुषुप्त्योरेव सम्भवति नान्यदेति तत्तैर्न<br>
परिगणितमित्यर्थः । त्वर्थे चः । भावे आत्मतत्त्वानुभवे ॥ ९ ॥</p>
<p>त्रिषु मौनविशेषेषु विषयः काष्ठतापसः ।<br>
सुषुप्तमौनावस्थायां सा तुर्या सैव मुक्तधीः ॥ १० ॥</p>
<p>विषयः अधिकृतः । तुर्या चतुर्थी । मुक्तेषु जीवन्मुक्तेषु धीयत इति मुक्तधीः ॥ १० ॥</p>
<p>वाङ्मौनं मौनमित्येतत्सिद्धं तच्च मनः किल ।<br>
मलिनं जीवबन्धाय तत्रस्थः काष्ठतापसः ॥ ११ ॥</p>
<p>यद्यपि त्रिषु मौनेषु मौनत्वं सिद्धं तथापि तानि<br>
मलिनमनोदृढनिश्चयरूपाण्येवेति जीवस्य बन्धायैवेत्याह-वागिति ॥ ११ ॥</p>
<p>अस्मत्संस्मरणं वापि दृश्यं वाङ्मयमस्पृशन् ।<br>
अपश्यन्नेव पश्यन् हि काष्ठमौनी तु तिष्ठति ॥ १२ ॥</p>
<p>तर्हि तद्वान्काष्ठतापसः समाधौ कथं तिष्ठति तदाह-अस्मदिति ।<br>
बलान्मनोनिग्रहेणान्तरस्पदोऽहम्भावस्य संस्मरणमनुसन्धानमस्पृशन्<br>
बहिरपि दृश्यं रूपप्रपञ्चं वाङ्मयं नाम प्रपञ्चं<br>
चास्पृशान्नज्ञानावृतमात्मानमपश्यन्नेव सुषुप्ताविव<br>
नित्यात्मदृग्विलोपाभावाद्भस्मच्छन्नाग्निवत्साक्षिमात्रज्योतिषा<br>
पश्यंस्तिष्ठतीत्यर्थः ॥ १२ ॥</p>
<p>प्रस्फुरच्चित्तकलनमेतन्मौनत्रयं स्मृतम् ।<br>
भवन्ति मौनिनस्तत्र न तज्ज्ञास्तत्स्थलीलया ॥ १३ ॥</p>
<p>व्युत्थानकाले त्वेतन्मौनत्रयं प्रस्फुरच्चित्तचलनमेव । तत्र प्राक्तनास्त्रयो मौनिनो<br>
भवन्ति तज्ज्ञास्तु चित्तबाधान्न तत्स्थनिरोधव्युत्थानादिलीलया तत्र भवन्तीत्यर्थः ॥<br>
१३ ॥</p>
<p>नात्रोपादेयताज्ञानमेतन्मौनत्रये किल ।<br>
लीलया कथितं तेन तज्ज्ञाः कुप्यन्तु वा न वा ॥ १४ ॥</p>
<p>अथवा तत्स्थलीलयेत्यस्य पूर्णात्मस्थितिलीलया । तज्ज्ञास्तुच्छप्राक्तनमौनत्रये<br>
बन्धरूपमेवेदं निरस्यमिति तु कुप्यन्तु चिदानन्दविलास एवेति बुद्ध्या न वा कुप्यन्तु<br>
तथापि तेषामत्रोपादेयताज्ञानमेव नास्तीत्यर्थे तात्पर्यमित्याह-नात्रेति ॥ १४ ॥</p>
<p>इदं सुषुप्तमौनं तु जीवन्मुक्तमितिस्थितम् ।<br>
अपुनर्जन्मनो जन्तोः शृणु श्रवणभूषणम् ॥ १५ ॥</p>
<p>जीवन्मुक्तानां मितिरनुभवस्तत्र स्थितम् । जन्तोर्भवतीति शेषः । अतस्त्वमपि शृणु ॥<br>
१५ ॥</p>
<p>नात्र संयम्यते प्राणस्त्रिविधो नापि योज्यते ।<br>
नोल्लस्यन्ते न ग्लायन्ते समस्तेन्द्रियसंविदः ॥ १६ ॥</p>
<p>तत्त्वदर्शने सिद्धे अयत्नेनैव तत्सिद्ध्यतीति न पूर्वमौनक्लेशसापेक्षतेत्याह##-<br>
निरोधक्लेशेन न ग्लायन्ते ॥ १६ ॥</p>
<p>नानाताकलनेयं च न वल्गति न शाम्यति ।<br>
चेतो न चेतो नाचेतो न सन्नासन्न चेतरत् ॥ १७ ॥</p>
<p>तस्य ज्ञानबाधितं चित्तं कथमवतिष्ठते तदाह-चेत इति ॥ १७ ॥</p>
<p>अविभागमनभ्यासं यदनाद्यन्तमास्थितम् ।<br>
ध्यायतोऽध्यायतश्चैतत्सौषुप्तं मौनमुच्यते ॥ १८ ॥</p>
<p>विभाजकविकल्पक्षयात्तारतम्यविभागाभावाच्चाविभागम् ।<br>
अतएवानभ्यासमभ्यासनिरपेक्षम् । अपरिच्छिन्नात्मरूपत्वादनाद्यन्तम् ॥ १८ ॥</p>
<p>यथाभूतमिदं बुद्ध्वा जगन्नानात्वविभ्रमम् ।<br>
यथास्थितमसन्देहं सौषुप्तं मौनमेव तत् ॥ १९ ॥</p>
<p>जगदिति नानात्वविभ्रमो यस्मिंस्तत् इदं आत्मतत्त्वं यथास्थितं बुद्ध्वा ॥ १९ ॥</p>
<p>अनेकसंविद्रूपात्म शिवेनैवेदमाततम् ।<br>
इत्यास्थितमनन्तं यत्सौषुप्तं मौनमुच्यते ॥ २० ॥</p>
<p>अनेकधा संविद्रूपाणामात्मा यः शिवस्तेनैवाततं पूर्णं आस्थितभवस्थानं<br>
यत्तदित्यर्थः ॥ २० ॥</p>
<p>आकाशं नैव चाकाशं सर्वमस्ति च नास्ति च ।<br>
इति चित्तं समं शान्तं यत्तन्मौनं सुषुप्तवत् ॥ २१ ॥</p>
<p>शून्यरूपत्वाभावान्नैव चाकाशे ॥ २१ ॥</p>
<p>सर्वशून्यं निरालम्बं शान्तिविज्ञप्तिमात्रकम् ।<br>
न सन्नासदिति यस्यामासितं मौनमुत्तमम् ॥ २२ ॥</p>
<p>यस्यां जीवन्मुक्तदशायामासितमवस्थानम् ॥ २२ ॥</p>
<p>भावाभावादशादेशविशेषैर्वितथोत्थितैः ।<br>
संविदो यदनाभासस्तन्मौनं परमं विदुः ॥ २३</p>
<p>भावाभावादिविशेषैः संविदोऽनाभासः अविवर्तः ॥ २३ ॥</p>
<p>अत्यन्तमसतैवान्तश्चेतसाऽवृत्तिरूपिणा ।<br>
यदनावर्तनं संविद्वृत्तेस्तन्मौनमक्षयम् ॥ २४ ॥</p>
<p>बाधितत्वादत्यन्तमसतैव ॥ २४ ॥</p>
<p>नाहमस्मि न चान्योऽस्ति न मनो न च मानसम् ।<br>
इति संविदसंवित्तिरविच्छिन्नातिमौनिता ॥ २५ ॥</p>
<p>मानसं विकल्पनम् । इति बाधितस्य संविदा असंवित्तिरप्रतिभासः ॥ २५ ॥</p>
<p>अहमस्मि जगत्यस्मिन्स्वस्ति शब्दार्थमात्रकम् ।<br>
सत्तासामान्यमेवेति सौषुप्तं मौनमुच्यते ॥ २६ ॥</p>
<p>स्वस्ति अनामयं शब्दार्थमात्रकं सर्वं सत्तासामान्यमेव ॥ २६ ॥</p>
<p>यस्मात्संविदमेव स्यात्स्वान्यादिकलना कुतः ।<br>
अनन्तमेव सौषुप्तं सर्वं मौनमतस्ततम् ॥ २७ ॥</p>
<p>यस्माद्धेतोः अमा सर्वबाधकस्वाकारचरमवृत्तिप्रमाशून्या तामपि ग्रसन्तीव<br>
स्यात्तस्मात्स्वस्य अन्यस्य आदिपदाद्भेदस्य च ॥ २७ ॥</p>
<p>सुषुप्तमौनमेवेदमनन्तत्वात्प्रबोधवत् ।<br>
तुर्यमेवामलं विद्धि तुर्यातीतमथापि च ॥ २८ ॥</p>
<p>अविद्याबाधात्तुर्य तद्बाधकवृत्तीनामपि बाधात्तुर्यातीतम् ॥ २८ ॥</p>
<p>सौषुप्तैकसयाधानस्तथा तुर्यसमाधिकः ।<br>
तुर्यातीतसमाधिर्वा जाग्रत्यपि भवन्ति वै ॥ २९ ॥</p>
<p>प्रागुक्तसप्तविधज्ञानभूमिकानां मध्ये पञ्चम्यादय एतास्तिस्रो भूमिकाः<br>
समाधिभेदरूपाः जाग्रति अपिशब्दात्स्वप्नस्थेऽपि तत्त्वविदि पर्यायेण भवन्तीत्याह##-<br>
॥ २९ ॥</p>
<p>तुर्यस्थ एव सकलामलशान्तिवृत्तिर्जाग्रत्यपि व्यवहरन्निपुणं समन्तात् ।<br>
नित्यं सदेह उत वापि विदेह एव ब्रह्मन्नभोभवत एव किलास्ति साधो ॥ ३० ॥</p>
<p>हे ब्रह्मन् ब्रह्मभूत हे साधो जाग्रति समन्तान्निपुणं व्यवहरन्सदेहोऽपि उत वा<br>
त्यक्तव्यवहारः समाधिस्थोऽपि जीवन्मुक्तः सकलामलशान्तिवृत्तिनित्यं तुर्यस्थ एव<br>
तथा विदेह एव । इयं च स्थितिः स्थूलसूक्ष्माकारद्वयबाधानाभो भवतीति<br>
नभोभवन् यस्तस्यैवास्ति नान्यस्येत्यर्थः । अथवा नभ इत्यपि सम्बोधनमेव । इयं<br>
स्थितिस्तथा भवत एवास्ति नान्यस्येत्यर्थः । अथवा भवतस्तवैवास्तीति रामं प्रति<br>
सिद्धवत्कारोक्तिः ॥ ३० ॥</p>
<p>ॐमित्युदस्तभववासनमेकमास्स्व न त्वं न चाहमपि नान्यदिहास्ति सत्यम् ।<br>
सर्वं च विद्यत इतीह किलान्तराभं ज्ञस्तिष्ठ चिद्गगनकोशकलैकनिष्ठः ॥ ३१<br>
॥</p>
<p>हे राम त्वं ॐमिति माण्डूक्योपनिषदुक्तरीत्या<br>
विराडादिपादमात्राप्रविलापनेनोदस्तभववासनमेकं तुर्यरूपमास्स्व । सर्वं च<br>
विद्यत इतीह किल यत्प्रसिद्धं तत् आन्तरो नाड्यन्तरनुभूयमानः स्वप्नस्तदाभं<br>
बुद्ध्वा ज्ञो जीवन्मुक्तस्त्वं चिद्गगनकोशकलैकनिष्ठस्तिष्ठेत्यर्थः ॥ ३१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
महामौनयत्नोपदेशो नामाष्टषष्टितमः सर्गः ॥ ६८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
महामौनयत्नोपदेशो नामाष्टषष्टितमः सर्गः ॥ ६८ ॥</p>
<h1 id="०६९">०६९</h1>
<p>एकोनसप्ततितमः सर्गः ६९</p>
<p>श्रीराम उवाच ।</p>
<p>कुतः शतत्वमायातं रुद्राणां मुनिनायक ।<br>
ये गणास्ते तु ये रुद्रा उत नेति वदाशु मे ॥ १ ॥</p>
<p>गणानामपि रुद्रत्वं मुक्तानामैच्छिकी स्थितिः ।<br>
योगात्प्राणस्य विलयो मृतेस्तूद्भूतिरुच्यते ॥</p>
<p>प्राप्य तां ब्रह्महंसेहां रुद्रतां सर्व एव ते । समाजग्मुर्विरेजुश्च<br>
रुद्राणामुत्तमं शतम् ॥ इति शतानामप्युत्तमरुद्रता प्रागुक्ता तदुत्तरसर्गे च<br>
रुद्राज्ञया तेषु तेषु देहेषु प्रारब्धशेषं भुक्तवतां तेषाम् । तत्र भुक्त्वा चिरं<br>
भोगान्प्राप्य रुद्रपुरं ततः । गणतामावसन्तस्ते स्थास्यन्ति सपरिच्छदाः इत्युक्तं<br>
तत्र रुद्रेच्छया शतरुद्रमूर्तीनां गणत्वमेकैव रुद्रमूर्तिरिति सन्देहानो रामः<br>
पृच्छति-कुत इति । रुद्राणां शतत्वं कुत आगतम् । किं गणैः सह<br>
परिगणनादुत तद्व्यतिरिक्तरुद्राणामेव परिगणनात् । एवार्थे तुशब्दः । ये<br>
गणास्त्वयोक्तास्त एव ये रुद्रा उक्तास्ते उत न । अन्ये एव रुद्रा इत्यर्थः ॥ १ ॥</p>
<p>श्रीवसिष्ठ उवाच ।</p>
<p>स्वप्नानां भिक्षुणा दृष्टं शतं शतशरीरकम् ।<br>
सर्वमुद्देशतो ज्ञातं तत उक्तं न तन्मया ॥ २ ॥</p>
<p>तत्र प्रथमकल्पमेवावलम्ब्य वसिष्ठ उत्तरमाह-स्वप्नानामिति । उद्देशतः<br>
प्राग्वर्णिततत्तज्जन्मादिप्रस्तावतस्त्वया ज्ञातमेव ततस्तन्मया रुद्रशतसङ्ख्याने<br>
नामतो विशिष्य नोक्तम् ॥ २ ॥</p>
<p>य आकाराश्च ते स्वप्ने तत्तद्गणशतं स्मृतम् ।<br>
तदेतद्रुद्रशतकं रुद्रा अपि गणा विधौ ॥ ३ ॥</p>
<p>भिक्षुस्वप्ने ये जीवटाद्याकारास्तदाकारमेवोत्सर्गतो गणशतमिति स्मृतम् ।<br>
तदेवैतद्रुद्रशतकमपि भोगैश्वर्यसाम्याद्रुद्रांशत्वाच्च भवति । ननु गणा इति<br>
रुद्रस्य सेवकाः पार्षदा उच्यन्ते ते कथं मुख्यरुद्राः स्युः ।<br>
स्वामिभृत्यभावयोर्विरुद्धयोरेकत्रासम्भवात् । किं च शततमस्य<br>
मुख्यरुद्रत्वाद्गणत्वाभावाद्गणशतमित्युक्तिश्चानुपपन्नैवेति चेत्तत्राह-रुद्र<br>
अपीति । ते शतं स्वयं रुद्रा अपि पूर्वसिद्धस्येश्वरकोटिभूतरुद्रस्य परिचर्यादिविधौ<br>
गणा एव भवन्ति । तेषां कर्मफलभोगैश्वर्यप्राप्तेस्तदधीनत्वादित्यर्थः ॥ ३ ॥</p>
<p>श्रीराम उवाच ।</p>
<p>एकस्माद्भगवंश्चित्तात्कथं चित्तशतं कृतम् ।<br>
तत्स्वप्नकृतरुद्रेण दीपाद्दीपशतं यथा ॥ ४ ॥</p>
<p>बोधयित्वा तु तं भिक्षुं चेतसा चेतनेन च इत्यादिना भिक्षुस्वप्रकृतेन शततमेन<br>
रुद्रेण स्वचित्तचैतन्यदानेन भिक्ष्वादीनां बोधनं यत्प्रागुक्तं<br>
तदन्यत्रादर्शनादसम्भावयन् रामः पृच्छति-एकस्मादिति ॥ ४ ॥</p>
<p>श्रीवसिष्ठ उवाच ।</p>
<p>निरावरणसद्भावा यद्यथा कल्पयन्ति हि ।<br>
तत्तथानुभवन्त्येव रसावरणसंविदः ॥ ५ ॥</p>
<p>अनीश्वरेष्वज्ञेषु तददर्शनेऽपि ईश्वरेषु मुक्तेषु न तदसम्भावना युक्तेति<br>
परिहरति-निरावरणेति । ज्ञानैश्वर्येण निरावरणा योगैश्वर्येण सद्भावाः<br>
सत्यसङ्कल्पाः । रसो वै सः रसं ह्येवायं लब्ध्वानन्दी भवति इति श्रुतेः । रसो<br>
भूमानन्दस्तं आसमन्तात्साङ्कल्पिकार्थसत्तालाभाय वृणोति स्वीकरोति तथाविधा<br>
या माया प्रतिबिम्बसंवित् सार्वज्ञ्यसर्वशक्तत्वाख्या तद्बलादित्यर्थः ॥ ५ ॥</p>
<p>सर्वात्मनः सर्वगत्वाद्यद्यथा यत्र भाव्यते ।<br>
तथानुभूयते तत्र तत्तथा ज्ञतया धिया ॥ ६ ॥</p>
<p>सार्वात्म्यबलादपि तेषां सर्वभावितार्थसिद्धिरित्याह-सर्वात्मन इति ॥ ६ ॥</p>
<p>श्रीराम उवाच ।</p>
<p>कपालमालाभरणो भस्मशाली दिगम्बरः ।<br>
श्मशाननिलयो ब्रह्मन्कामुकश्च किमीश्वरः ॥ ७ ॥</p>
<p>एवमैश्वर्ये सति हरिहरादयः किमर्थं<br>
मानुषयोन्याद्यवतारश्मशानवासादिकदर्थनां स्वस्य कल्पयन्ति शुभमेव कुतो<br>
न कल्पयन्तीत्याशयेन रामः पृच्छतिकपालेति । भस्मना शालते शोभते तच्छीलः ।<br>
ईश्वरः सर्वशक्तिसम्पन्नोऽपि सन् किं किमर्थमेवास्ते इत्यर्थः ॥ ७ ॥</p>
<p>श्रीवसिष्ठ उवाच ।</p>
<p>महेश्वराणां सिद्धानां जीवन्मुक्तशरीरिणाम् ।<br>
न क्रियानियमोऽस्तीह स ह्यज्ञस्यैव कल्पितः ॥ ८ ॥</p>
<p>क्रियाः शास्त्रीया एव मङ्गलरूपा एव सुखभोगफला एव कार्या इति न नियमस्तेषां<br>
विधिकिङ्करत्वाभावात् । अज्ञदृक्प्रसिद्धमङ्गलानामपि सर्वेषां तत्त्वदृशा<br>
अमङ्गलतमत्वाविशेषात् । अशुभकर्माभावेन दुःखसामग्र्यापि तेषां<br>
दुःखभोगानुदयात्सर्वस्य सुखरूपत्वाविशेषाच्चेति भावः ॥ ८ ॥</p>
<p>अज्ञस्तु [अज्ञः तुदितचित्तत्वात् इत्यपि विग्रहः केषाञ्चन सम्मतः स च<br>
टीकाकर्त्रसम्मतत्वादादर्शान्तरेष्वप्यलब्धत्वादयुक्तत्वाच्च<br>
नादृतोऽस्माभिः ।] दितचित्तत्वात्क्रियानियमनं विना ।<br>
गच्छन्न्यायेन मात्स्येन परं दुःखं प्रयाति हि ॥ ९ ॥</p>
<p>सुज्ञास्त्विष्टेष्वनिष्टेषु न निमज्जन्ति वस्तुषु ।<br>
यतेन्द्रियत्वाद्बुद्धत्वान्निर्वासनतया तथा ॥ १० ॥</p>
<p>दितचित्तत्वात् रागद्वेषलोभादिदोषसहस्रखण्ण्दितचित्तत्वान्मात्स्येन मत्स्येषु<br>
प्रसिद्धेन दुर्बलस्वपरजातिग्रसनन्यायेन गच्छन् क्रियानियमनं विना परं जन्म<br>
परम्परानरकादिदुःखं प्रयाति । हि इति शास्त्रप्रसिद्धौ ॥ ९ ॥ १० ॥</p>
<p>काकतालीयवद्रूढां क्रियां कुर्वन्ति ते सदा ।<br>
न कुर्वन्त्यपि वै किञ्चिन्नैषां क्वचिदपि ग्रहः ॥ ११ ॥</p>
<p>रूढां अकस्मात्प्रादुर्भूताम् । ग्रहः आसङ्गः ॥ ११ ॥</p>
<p>काकतालीयतो विष्णुरेवङ्कर्मोदितः पुरा ।<br>
एवङ्कर्मा त्रिनयन एवङ्कर्माअम्बुजोद्भवः ॥ १२ ॥</p>
<p>एवङ्कर्मा मानुष्यादिजन्मकर्मा ॥ १२ ॥</p>
<p>न निन्द्यमस्ति नानिन्द्यं नोपादेयं न हेयता ।<br>
न चात्मीयं न च परं कर्म ज्ञविषयं क्वचित् ॥ १३ ॥</p>
<p>न हेयता कस्यचिदिति शेषः । आत्मीयं स्ववर्णाश्रमोचितम् । परं तदन्यत् । ज्ञाः<br>
सिद्धास्तान्विषिणोति बध्नातीति विषयस्तथाविधं न क्वचिदित्यर्थः ॥ १३ ॥</p>
<p>अग्न्यादीनां यथौष्ण्यादि सर्गादौ रूढिमागतम् ।<br>
हरादीनां तथा कर्म द्विजातीनां च जातयः ॥ १४ ॥</p>
<p>तर्हि कथं हरस्य प्रसिद्धहरचरित्रवेषक्रियानियमो हरेर्वा तच्चरित्रवेषादिनियमो<br>
भवदादीनां च ब्राह्मणोत्तमचर्यानियमः । काकतालीयन्याये<br>
तदघटनादित्याशङ्क्याह-अग्न्यादीनामिति । जातयस्तत्तज्जात्युचितकर्मनियमः ।<br>
मुख्येश्वरेच्छारूपानादिनियतिरेव तद्व्यवस्थापिकेत्यर्थः ॥ १४ ॥</p>
<p>सर्गे प्ररूढिमायाते सङ्केतवशतः पृथक् ।<br>
अनुभूतिफलाश्चर्याः कल्पिताः कल्पिताः स्वयम् ॥ १५ ॥</p>
<p>अज्ञानां तु चर्या नाग्न्यादिक्रियावन्नियताः सर्गादावभिव्यक्ताः किन्तु सर्गे<br>
रूढिमायाते सति तत्तद्वर्णादिविभागसङ्केतवशतः पृथक्<br>
ऐहिकपारलौकिकसुखदुःखानुभूतिफलाः शास्त्रीयाः स्वाभाविक्यश्च<br>
रागादिवशात्स्वयं कल्पिता इति वैषम्यमित्यर्थः ॥ १५ ॥</p>
<p>विदेहमुक्तविषयं तुर्यमौनमतो मया ।<br>
नोक्तं तव परं मौनं सदेहस्य रघूद्वह ॥ १६ ॥</p>
<p>एवं प्रश्नं समाधाय प्रस्तुतेषु मौनेषु वक्तव्यशेषं दर्शयति-विदेहेति ।<br>
सदेहस्य प्रसिद्धाच्चतुर्विधमौनात्परं तव नोक्तं तच्छृण्विति परेणान्वयः ॥ १६<br>
॥</p>
<p>खादप्यतितरामच्छमात्माकाशं चिदात्मकम् ।<br>
तत्ताप्राप्तिः परं श्रेयः सा कथं प्राप्यते शृणु ॥ १७ ॥</p>
<p>तत्तायास्तद्भावस्य प्राप्तिः परं श्रेयो मोक्षः ॥ १७ ॥</p>
<p>सम्यग्ज्ञानावबोधेन नित्यमेकसमाधिना ।<br>
सङ्ख्ययैवावबुद्धा ये ते स्मृताः साङ्ख्ययोगिनः ॥ १८ ॥</p>
<p>तत्प्राप्तौ साङ्ख्ययोगावुपाय इति वर्णयिष्यन्साङ्ख्ययोगिनो लक्षयति-सम्यगिति ।<br>
सङ्ख्यया विवेकविचारप्रयुक्तराजयोगेन ॥ १८ ॥</p>
<p>प्राणाद्यनिलसंशान्तौ युक्त्या ये पदमागताः ।<br>
अनामयमनाद्यन्तं ते स्मृता योगयोगिनः ॥ १९ ॥</p>
<p>कर्मयोगिनो लक्षयति-प्राणेति । युक्त्या प्राग्वर्णितहठयोगेन ॥ १९ ॥</p>
<p>उपादेयं तु सर्वेषां शान्तं पदमकृत्रिमम् ।<br>
तत्केचित्सङ्ख्यया प्राप्ताः केचिद्योगेन देहतः ॥ २० ॥</p>
<p>उपादेयं फलीभूततत्त्वसाक्षात्कारेण प्राप्तव्यम् । सर्वेषां द्विविधानामपि<br>
योगिनाम् । देहतः अनेनैव देहेन ॥ २० ॥</p>
<p>एकं साङ्ख्यं च योगं च यः पश्यति स पश्यति ।<br>
यत्साङ्ख्यैः प्राप्यते स्थानं परं योगैस्तदेव हि ॥ २१ ॥</p>
<p>फलत एतदेव स्फुटयति-यदिति ॥ २१ ॥</p>
<p>यत्र प्राणमनोवृत्तिरत्यन्तं नोपलभ्यते ।<br>
वासनावागुरोत्क्रान्ता तद्विद्धि परमं पदम् ॥ २२ ॥</p>
<p>ननु विभिन्नरूपयोस्तयोः कुत एकं फलं तत्राह-यत्रेति ।<br>
प्राणमनोवृत्त्योरुभयोरप्यात्यन्तिकविलयोपलक्षितत्वादुभयवासनावागुरोत्क्रान्ता<br>
स्थितिरेव तत्परमं पदं तत इत्यर्थः ॥ २२ ॥</p>
<p>वासनां चित्तमेवाहुः कारणं तद्धि संसृतेः ।<br>
तदकारणतामेति विलीयोभयकर्मसु ॥ २३ ॥</p>
<p>एकफलत्वे ओदनसिद्धौ वह्निजलयोरिव साङ्ख्ययोगयोः समुच्चयो युक्तो न विकल्प इति<br>
चेत्तत्राह-वासनामिति ।<br>
संसृतेर्बाह्यान्तःकरणप्राणादिचेष्टायास्तद्वासनापुञ्जात्मकं मन एव<br>
कारणं तच्च साङ्ख्येन योगेन वा एकेनैव विलीय तत्त्वज्ञानात्मना<br>
परिणतमुभयोः करणप्राणयोरपि कर्मसु व्यापारेषु<br>
अकारणतामेतीत्येकैकेनोभयफलसिद्धेर्न समुच्चय इत्यर्थः ॥ २३ ॥</p>
<p>मनः पश्यति वै देहं बालो वेतालकं यथा ।<br>
स्वात्मानं विलयं नीत्वा न भूयस्तं प्रपश्यति ॥ २४ ॥</p>
<p>देहाहन्तादर्शनपूर्विकैव सर्वा संसृतिस्तन्मूलं मनस्तच्छान्तौ<br>
सर्वसंसृतिशान्तिरुपपन्नेत्याह-मन इति ॥ २४ ॥</p>
<p>मनो मुधैवाभ्युदितमसदेवानवेक्षणात् ।<br>
स्वप्ने स्वमरणाकारं प्रेक्ष्यमाणं न विद्यते ॥ २५ ॥</p>
<p>आत्मदर्शनेन तर्हि कथं मनसो नाश इति चेत्तददर्शनजन्यत्वादित्याह-मन इति<br>
॥ २५ ॥</p>
<p>मनोभवस्तु संसारः क्व ममाहं क्व सन्ततिः [संसृतिः ।] ।<br>
उपदेश्योपदेशादिबन्धमोक्षौ च तत्कुतः ॥ २६ ॥</p>
<p>ज्ञानेन मनोबाधे तत्कार्याहम्ममतादिबन्धमोक्षान्ताः सर्वाः कल्पना बाध्यन्त<br>
इत्याह-मनोइभव इति । क्व कुत इत्यनयोः प्रतिपदमन्वयः ॥ २६ ॥</p>
<p>एकतत्त्वघनाभ्यासः प्राणानां विलयस्तथा ।<br>
मनोविनिग्रहश्चेति मोक्षशब्दार्थसङ्ग्रहः ॥ २७ ॥</p>
<p>इदानीमुत्तमाधममध्यमाधिकारिक्रमेण मोक्षसाधनत्रयं<br>
सर्वशास्त्रार्थतात्पर्यसङ्ग्रहेण दर्शयति-एकेति ॥ २७ ॥</p>
<p>श्रीराम उवाच ।</p>
<p>यदि हि प्राणविलयो मुने मोक्षस्य कारणम् ।<br>
मृता एव विमुच्यन्ते तन्मन्ये सर्वजन्तवः ॥ २८ ॥</p>
<p>तेषु मध्यमं राम आक्षिपति-यदीति । मरणे सर्वेषां प्राणविलयप्रसिद्धेरिति<br>
भावः ॥ २८ ॥</p>
<p>श्रीवसिष्ठ उवाच ।</p>
<p>त्रिष्वेतेषु प्रयोगेषु मनःप्रशमनं वरम् ।<br>
साध्यं विद्धि तदेवाशु यथा भवति तच्छिवम् ॥ २९ ॥</p>
<p>त्रयोऽप्युपाया मनोनाशद्वारैव मोक्षहेतवो मरणे च न मनोनाशः प्राणनाशो<br>
वा किन्तु मूर्च्छाकाले विलीनसैन्धववदविद्यायां<br>
वासनात्मनावस्थानमुत्क्रमणकाले पुनराविर्भावः । सविज्ञानो भवति<br>
सविज्ञानमेवान्ववक्रामतीति श्रुतेस्तृणजलायुकादृष्टान्तप्रसिद्धेर्विलीनानां<br>
प्राणानां चक्षुरादिद्वारेणोत्क्रमणासम्भवाच्च । न च<br>
स्थूलदेहरूपाधाराभावाद्बाहिर्निर्गतानां विलयः । बाह्याकाशे<br>
सहोत्क्रान्ताभिर्भूतमात्राभिस्तात्कालिकव्यवहारयोग्यदेहकल्पन##-<br>
मनःप्रशमनमेव वरं श्रेष्ठं साध्यं विद्धि ॥ २९ ॥</p>
<p>यदा निर्वाणनं प्राणास्त्यजन्तीदं शरीरकम् ।<br>
तदानुभूय तन्मात्रैर्यान्ति व्योमनि सङ्गमम् ॥ ३० ॥</p>
<p>यदा प्राणा निर्वाणनं वण शब्दे उपशान्तघुर्घुरारावमिदं शरीरकं त्यजन्ति<br>
तदा वासनाकामकर्मोपस्थापितं भाविदेहाकारमनुभूय बाह्यव्योमनि<br>
तादृशदेहारम्भानुकूलैस्तन्मात्रैर्भूतमात्राभिः सङ्गमं यान्ति । तथा च<br>
श्रुतिः सविज्ञानो भवति सविज्ञानमेवान्ववक्रामति इति । तद्यथा पेशस्कारी पेशसो<br>
मात्रामुपादायान्यन्नवतरं कल्याणतरं रूपं तनुते एवमेवायमात्मेदं<br>
शरीरं निहत्याविद्यां गमयित्वाऽन्यन्नवतरं कल्याणतरं रूपं कुरुते पित्र्यं वा<br>
गान्धर्वं वा दैवं वा प्राजापत्यं वा ब्राह्मं वान्येषां वा भूतानाम् इति च ।<br>
श्रुतौ पेशस्कारी स्वर्णकारः पेशसः स्वर्णस्य मात्रां शकलान्युपादायेत्यर्थः ॥<br>
३० ॥</p>
<p>वासनासात्मकान्येव विद्धि तन्मात्रकाणि वै ।<br>
तदात्मकैर्मनोवद्भिः प्राणैः श्लिष्यन्ति नेतरैः ॥ ३१ ॥</p>
<p>तर्हि ता भूतगात्रा बहिर्जीवान्तरप्राणैः सहापि कुतो न श्लिष्यन्ति तत्राह-वासनेति ।<br>
तत्तज्जीववासनामात्रात्मकानि तानि<br>
तादृशवासनावन्मनोविशिष्टप्राणैरेवसंश्लिष्यन्ति नेतरैरिति व्यवस्थितमित्यर्थः<br>
॥ ३१ ॥</p>
<p>सवासनास्तूत्पद्यन्ते प्राणा मुञ्चन्ति देहकम् ।<br>
तद्व्योमवायुसंश्लेषं यान्ति दुःखाय गन्धवत् ॥ ३२ ॥</p>
<p>प्राणादेहान्तरे तद्देहवासनासहिता एवोत्पद्यन्ते । यतः पूर्वदेहमपि<br>
भाविदेहवासनासहिता एव मुञ्चन्ति । देहान्तरे च तदीयहार्दव्योम्ना<br>
तदन्तर्गतवायुभिश्च संश्लेषं यान्ति । यथा कुसुमगन्धस्तिलेषु<br>
प्रतिविशस्तद्गततैलेन संश्लेषं यातीति यन्त्रनिष्पीडनादिदुःखाय भवति तद्वत् ॥ ३२ ॥</p>
<p>मनः साम्बुरिवाम्भोधौ न शाम्यति सवासनम् ।<br>
नामनस्काः सम्भवन्ति प्राणाः सूर्य इव त्विषः ॥ ३३ ॥</p>
<p>अत एव मरणमात्रेण न मनोनाश इति न प्राणनाशोऽपीत्याह-मन इति । यथा<br>
साम्बुर्घटः अम्भोधौ मग्नो बाह्यजनैरदृश्यमानोऽपि न शाम्यति न नश्यति ।<br>
मनःप्राणयोः समनियतत्वं व्यतिरेकमुखेनान्वयमुखेन च दर्शयति##-</p>
<p>न जहाति मनः प्राणान्विना ज्ञानेन कर्हिचित् ।<br>
तृणान्तरेणैव विना तृणाङ्गमिव तित्तिरिः ॥ ३४ ॥</p>
<p>ज्ञानादवासनीभावं स्वनाशं प्राप्नुयान्मनः ।<br>
प्राणात्स्पदं च नादत्ते ततः शान्तिर्हि शिष्यन्ते ॥ ३५ ॥</p>
<p>अत एव ज्ञानाद्वासनाक्षये उभयनाश इत्याह-ज्ञानादिति ॥ ३५ ॥</p>
<p>ज्ञानात्सर्वपदार्थानामसत्त्वं समुदेत्यलम् ।<br>
ततोऽङ्ग वासनानाशाद्वियोगः प्राणचेतसोः ॥ ३६ ॥</p>
<p>ततो न पश्यति मनः प्रशान्तं देहतां पुनः ।<br>
स्वनाशेन पदं प्राप्तं वासनैव मनो विदुः ॥ ३७ ॥</p>
<p>कथं ज्ञानेन वासनानाश इति चेत्तद्धेतुद्वैतबाधादित्याह-ज्ञानादिति ॥ ३६ ॥ ३७<br>
॥</p>
<p>चेतो हि वासनामात्रं तदभावे परं पदम् ।<br>
तत्त्वं सम्पद्यते ज्ञानं ज्ञानमाहुर्विचारणम् ॥ ३८ ॥</p>
<p>इत्यस्याः संसृते राम पर्यन्तः सम्प्रवर्तते ।<br>
स्वयं विवेकमात्रेण रज्जुसर्पभ्रमाकृतेः ॥ ३९ ॥</p>
<p>तदपि ज्ञानं सवासनं सर्वं बाधित्वा आत्मतत्त्वमेव सम्पद्यते तच्च तत्त्वं<br>
विचारणं रलयोरभेदाद्विगतचालनमचलं ज्ञानमेव शिष्यत इत्यनुभवनिष्ठा<br>
आहुः ॥ ३८ ॥ ३९ ॥</p>
<p>एकार्थाभ्यसनप्राणरोधचेतःपरिक्षयाः ।<br>
एकस्मिन्नेव संसिद्धे संसिद्ध्यन्ति परस्परम् ॥ ४० ॥</p>
<p>प्रस्तुतमुपादत्ते-एकेति । एकोऽर्थोऽद्वयं तत्त्वं तदभ्यसनं श्रवणाद्यावर्तनम्<br>
॥ ४० ॥</p>
<p>तालवृन्तस्य संस्पन्दे शान्ते शान्तो यथानिलः ।<br>
प्राणानिलपरिस्पन्दे शान्ते शान्तं तथा मनः ॥ ४१ ॥</p>
<p>प्राणः शरीरविलये प्रयाति व्योमवायुताम् ।<br>
यथा वासितमेवेदं सर्वं पश्यति तत्र वा ॥ ४२ ॥</p>
<p>सति शरीरे प्राणोत्क्रमणे अस्त्वयं क्रमः यत्र शरीरस्यैव शापच्छेदादिना<br>
नाशस्तत्र कः क्रमस्तमाह-प्राण इति । व्योमवायुतां<br>
बाह्याकाशस्थवायुमिलनात्तद्भावम् । तत्र बाह्याकाशे ॥ ४२ ॥</p>
<p>यथा विदेहाः पश्यन्ति प्राणा व्योमनि देहकम् ।<br>
समनस्कास्तथाचारं सर्वं चानुभवन्ति ते ॥ ४३ ॥</p>
<p>यथा यादृशं कर्मोद्भावितवासनामयं सुरनरपश्वादिदेहकं पश्यन्ति तथा<br>
तदनुरूपमेव आचारं व्यवहारमनुभवन्ति ॥ ४३ ॥</p>
<p>शान्ते वातपरिस्पन्दे यथा गन्धः प्रशाम्यति ।<br>
तथा शान्ते मनःस्पन्दे शाम्यन्ति प्राणवायवः ॥ ४४ ॥</p>
<p>अविनाभाविनी नित्यं जन्तूनां प्राणचेतसी ।<br>
कुसुमामोदवन्मिश्रे तिलतैले इव स्थिते ॥ ४५ ॥</p>
<p>तिलतैले सङ्क्रान्तकुसुमामोदवन्मिश्रे ॥ ४५ ॥</p>
<p>मनसः स्पन्दनं प्राणः प्राणस्य स्पन्दनं मनः ।<br>
एतौ विहरतो नित्यमन्योन्यन्न् रथसारथी ॥ ४६ ॥</p>
<p>रथसारथी इव अन्योन्यस्पन्दनं विहरतः सम्पादयतः ॥ ४६ ॥</p>
<p>आधाराधेयवच्चैतावेकाभावे विनश्यतः ।<br>
कुरुतश्च स्वनाशेन कार्यं मोक्षाख्यमुत्तमम् ॥ ४७ ॥</p>
<p>आधाराधेयवत् अग्न्यौष्ण्यवत् ॥ ४७ ॥</p>
<p>एकतत्त्वघनाभ्यासाच्छान्तं शाम्यत्यलं मनः ।<br>
तल्लीनत्वात्स्वभावस्य तेन प्राणोऽपि शाम्यति ॥ ४८ ॥</p>
<p>शान्तं बाधितद्वैतवासनम् । प्राणस्वभावस्य तस्मिन्मनसि लीनत्वादेकीभूतत्वात् ॥<br>
४८ ॥</p>
<p>विचार्य यदनन्तात्मतत्त्वं तन्मयतां नय ।<br>
मनस्ततस्तल्लयेन तदेव भवति स्थिरम् ॥ ४९ ॥</p>
<p>तस्मिन्नात्मतत्त्वे लयेन तदात्मतत्त्वमेव स्थिरं भवति ॥ ४९ ॥</p>
<p>यदेवातितरां श्रेयोऽनुपलम्भोपलम्भयोः ।<br>
द्वयोरप्यसतोस्तत्र शेषे वापि स्थितो भव ॥ ५० ॥</p>
<p>अनुपलम्भोऽज्ञानम् उपलम्भस्तद्बाधिका ब्रह्माकारा<br>
वृत्तिस्तयोर्द्वयोरप्यसतोर्निवृत्तयोर्यः शिष्यत इति शेषस्तत्र चिन्मात्रे<br>
प्राणधारणया वा स्थिरो भवेत्यर्थः ॥ ५० ॥</p>
<p>एकस्मिन्सुदृढे तत्त्वे तावद्भावं विभावयेत् ।<br>
भावोऽभावत्वमायाति स्वभ्यासाद्यावदाततम् ॥ ५१ ॥</p>
<p>कियत्कालमेकतत्त्वभावना धार्या तत्राह-एकस्मिन्निति । भावं<br>
तदाकारवृत्तिधाराम् । यावद्भावः सा वृत्तिधारापि चरमसाक्षात्कारप्लुष्टा सती<br>
अभावत्वमायाति तावदित्यर्थः ॥ ५१ ॥</p>
<p>प्रत्याहारवतां चेतः स्वयं भोग्यक्षयादिव ।<br>
विलीयते सह प्राणैः परमेवावशिष्यते ॥ ५२ ॥</p>
<p>भोग्यक्षयादाहारक्षयात्स्वयं देह इव विलीयते ॥ ५२ ॥</p>
<p>यदेकतानं भवति चेतस्तद्भवति क्षणात् ।<br>
शान्ताशेषविशेषौघं चिराभ्यासस्वभावतः ॥ ५३ ॥</p>
<p>धारणान्तैः पञ्चभिरङ्गैर्मनसो बाह्याकारक्षये सति<br>
धारणादिभिस्त्रिभिर्ब्रह्मैकतानतासम्पत्त्या निर्विकल्पसमाधिपरिपाकेन<br>
ब्रह्मभावः सिद्ध्यतीत्याह-यदेकतानमिति ॥ ५३ ॥</p>
<p>अविद्येयं तु नास्तीति बुद्ध्वा युक्तियुतं धिया ।<br>
ज्ञानादेव परावाप्तिस्तदभ्यासस्ततः परम् ॥ ५४ ॥</p>
<p>अश्रुते अमते च ध्यानधारणाद्यभ्यासायोगाच्छ्रवणमननाभ्यां<br>
द्वैतजातमविद्यैव सा च नास्त्येव तत्त्वज्ञानादेव परावाप्तिरिति<br>
प्रमाणप्रमेयासम्भावनादोषनिरासपर्यन्तं बुद्ध्वा ततः परं<br>
ध्यानधारणादिना ज्ञानाभ्यासः कार्य इत्यर्थः ॥ ५४ ॥</p>
<p>चित्ते शन्ते शाम्यतीयं संसारमृगतृष्णिका ।<br>
जरामुपगते मेघे मिहिका तन्मयी यथा ॥ ५५ ॥</p>
<p>मेघे जरामपक्षयं शरदि उपगते सति ततो हेतोरागता तन्मयी । तत आगत इत्यर्थे<br>
हेतुमनुष्येभ्योऽन्यतरस्याम् इत्यनुवर्तमाने मयट् च इति मयट् ॥ ५५ ॥</p>
<p>चित्तमात्रमविद्येति कुरु तेनैव तत्क्षयम् ।<br>
तद्रूपं राम चित्तात्मा नाभावो हि परं पदम् ॥ ५६ ॥</p>
<p>ब्रह्माकारपरिणतेन तेन चित्तेनैव तस्य चित्तस्य क्षयं कुरु । तस्य चित्तक्षयस्य रूपं<br>
तु चित्ताधिष्ठानमात्मैव न शून्यता । हि यस्मात्तदभावः परं पदं<br>
परमपुरुषार्थो न भवतीत्यर्थः ॥ ५६ ॥</p>
<p>मुहूर्तमेव निर्वाणं यदि चेतः परे पदे ।<br>
तत्तत्परिणतं विद्धि तत्रैवास्वादमागतम् ॥ ५७ ॥</p>
<p>अप्यर्थे एवकारः । निर्वाणं विश्रान्तम् । तत्तर्हि तद्ब्रह्मैव परिणतं विद्धि<br>
नत्वध्यस्तस्याधिष्ठानव्यतिरिक्तं स्वरूपमस्तीति तत्रैव<br>
निरतिशयस्वप्रकाशानन्दास्वादमागतं सन्न व्युत्थानमिच्छतीत्यर्थः ।<br>
तथाचोक्तं शिवधर्मोत्तरे ज्ञानामृतरसो येन सकृदास्वादितो भवेत् । विहाय<br>
सर्वकार्याणि मनस्तत्रैव धावति ॥ इति ॥ ५७ ॥</p>
<p>यदि साङ्ख्येन विश्रान्तं चेतो योगेन वापि ते ।<br>
क्षणं तत्सत्त्वतां यातं न भूय इह जायते ॥ ५८ ॥</p>
<p>इदमेव प्रस्तुतयोः साङ्ख्ययोगयोरेकं फलमित्याह-यदिति ॥ ५८ ॥</p>
<p>चेतो विगलिताविद्यं सत्त्वशब्देन कथ्यते ।<br>
दग्धसंसारबीजं तन्न ददात्यन्तरं पुनः ॥ ५९ ॥</p>
<p>सत्त्वशब्दार्थ स्वयमेवाह-चेत इति । अन्तरं ब्रह्मभावविच्छेदम् ॥ ५९ ॥</p>
<p>कश्चिद्विगलिताविद्यः सत्त्वस्थः शान्तवासनः ।<br>
परं शून्योपमं सद्यो ज्योतिः पश्यति शाम्यति ॥ ६० ॥</p>
<p>तद्दर्शनोन्मुखजना विरला एवेत्याह-कश्चिदिति । अज्ञदृशा<br>
असम्भावनाच्छून्योपमम् । ज्ञदृशा तु परं ज्योतिः ॥ ६० ॥</p>
<p>विगलितात्मपदं विगलन्मनः सुभग सत्त्वमितीह हि कथ्यते ।<br>
न पुनरेति कलामलिनं पदं कनकतामिव ताम्रमुपागतम् ॥ ६१ ॥</p>
<p>उक्तमेवार्थमनुवदन्नुपसंहरति-विगलितेति । हे सुभग<br>
उक्तत्रिविधोपायाभ्यासैर्विगलितान्यात्मनो जाग्रत्स्वप्नसुषुप्तिलक्षणानि<br>
भ्रान्तितद्बीजदर्शनपदानि यस्य तथाविधं स्वयं चाविद्याक्षयाद्विगलद्बाधितं<br>
दग्धपटवत् प्रतिभासमात्रशिष्टं मन इह जीवन्मुक्त्यवस्थायां सत्त्वमिति कथ्यते<br>
। तच्च वासनाबीजशक्तिदाहात् पुना रागद्वेषाभिमानादिकलाभिर्मलिनं संसारपदं<br>
न एति । यथा स्पर्शमणिसङ्गात्कनकतामुपागतं ताम्रं पुनः<br>
कलङ्ककलनामलिनं ताम्रपदं नैति तद्वदित्यर्थः ॥ ६१ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वा० पू०<br>
प्राणमनःसंयोगविचारणं नामैकोनसप्ततितमः सर्गः ॥ ६९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
प्राणमनःसंयोगविचारणं नामैकोनसप्ततितमः सर्गः ॥ ६९ ॥</p>
<h1 id="०७०">०७०</h1>
<p>सप्ततितमः सर्गः ७०</p>
<p>श्रीवसिष्ठ उवाच ।</p>
<p>जीवोऽजीवो भवत्याशु याति चित्तमचित्तताम् ।<br>
विचारादित्यविद्यान्तो मोक्ष इत्यभिधीयते ॥ १ ॥</p>
<p>मायाभ्रान्त्यनवस्थाने चिदात्मपरिशुद्धये ।<br>
वेतालराजसंवादकथोदाहियते शुभा ॥ १ ॥</p>
<p>चित्ते शान्ते शाम्यतीयं संसारमृगतृष्णिकेत्युक्तं चित्तशान्तौ च विचार एव<br>
ज्ञानोदयपर्यन्त उपाय इत्याह-जीव इति । इति अनेनोपायेन सम्पन्नो यः<br>
कार्यकारणाविद्ययोरन्तो नाशः स मोक्ष इत्यभिधीयते ॥ १ ॥</p>
<p>मृगतृष्णाजलमिव मनोऽहन्तादि दृश्यते ।<br>
असदेव मनागेव तद्विचारात्प्रलीयते ॥ २ ॥</p>
<p>उक्तार्थाऽसम्भावनाहेतुं प्रपञ्चे दार्ढ्यभ्रमं वारयति-मृगतृष्णेति ॥<br>
२ ॥</p>
<p>संसृतिस्वप्नविभ्रान्तौ वेतालोदाहृतानिमान् ।<br>
प्रश्नानाकर्णय शुभान्प्रसङ्गात्स्मृतिमागतान् ॥ ३ ॥</p>
<p>असदेव मनागेवेत्युक्तार्थस्य समर्थनायाख्यायिकामवतारयति-संसृतीति ॥ ३ ॥</p>
<p>अस्ति विन्ध्यमहाटव्यां वेतालो विपुलाकृतिः ।<br>
स किञ्चिन्मण्डलं गर्वादाजगाम जिघांसया ॥ ४ ॥</p>
<p>गर्वाद्वधयोग्येष्वज्ञजनेष्वनादरात् ॥ ४ ॥</p>
<p>स वेतालोऽवसत्पूर्वं कस्मिंश्चित्सज्जनास्पदे ।<br>
बहुबल्युपहारेण नित्यतृप्ततया सुखी ॥ ५ ॥</p>
<p>सङ्क्षिप्योक्तं विस्तारयितुं पुनरादित आरभ्याह-स इति । सज्जनस्य राज्ञ आस्पदे<br>
देशे किरातराज्ये कर्कटीव राजकृतेन बहुवध्यजनबल्युपहारेण नित्यतृप्ततया<br>
निर्विक्षेपसमाधिसुखी ॥ ५ ॥</p>
<p>निर्निमित्तं निरागस्कं पुरोऽप्यभ्यागतं न सः ।<br>
क्षुधितोऽपि नरं हन्ति सन्तो हि न्यायदर्शकाः ॥ ६ ॥</p>
<p>स कालेनाटवीगेहो जगाम नगरान्तरम् ।<br>
न्याययुक्त्या जनं भोक्तुं क्षुधा समभिचोदितः ॥ ७ ॥</p>
<p>कालेन तत्र वध्यजनालाभकालेन । अटवी गेहं यस्य ॥ ७ ॥</p>
<p>तत्र प्राप स भूपालं रात्रिचर्याविनिर्गतम् ।<br>
तमाह घनघोरेण शब्देनोग्रनिशाचरः ॥ ८ ॥</p>
<p>रात्रिचर्या निशि नगरे दुष्टजनपरिज्ञानाय चोरादिवधाय च सञ्चारस्तदर्थं<br>
विनिर्गतम् ॥ ८ ॥</p>
<p>वेताल उवाच ।</p>
<p>राजṁल्लब्धोऽसि भीमेन वेतालेन मयाधुना ।<br>
क्व गच्छसि विनष्टोऽसि भव भोजनमद्य मे ॥ ९ ॥</p>
<p>राजोवाच ।</p>
<p>हे रात्रिचर निर्न्याय्यन्न् मां चेदत्सि बलादिह ।<br>
तत्ते सहस्रधा मूर्धा स्फुटिष्यति न संशयः ॥ १० ॥</p>
<p>निर्न्याय्यं न्यायापेतक्रमेणात्सिचेत् ॥ १० ॥</p>
<p>वेताल उवाच ।</p>
<p>न त्वामद्म्यहमन्यायं न्यायोऽयं हि मयोच्यते ।<br>
राजासि सकलाशाश्च पूरणीयास्त्वयार्थिनाम् ॥ ११ ॥</p>
<p>सकलाः आशास्यन्त इत्याशा अभिलषितार्थाः । किलेति [मूले किल इति<br>
टीकाकृत्पाठोऽस्मन्निकटवर्त्यादर्शान्तरेषु न दृश्यते ।]<br>
धर्मशास्त्रप्रसिद्धौ ॥ ११ ॥</p>
<p>ममैतामर्थितां राजन्सम्भवार्थां प्रपूरय ।<br>
प्रश्नानिमान्मयोक्तांस्त्वं सम्यगाख्यातुमर्हसि ॥ १२ ॥</p>
<p>अज्ञश्चेदपराधसहस्रं सुलभन्न् सुज्ञश्चेन्नापराध्यत्येव । स च<br>
सत्यप्यपराधसहस्रे पालनीय इति परीक्षणाय प्रश्नपरिपूरणमेव प्रार्थयते##-<br>
परवधप्रवृत्तिः स्वस्य नास्तीति दर्शितम् ॥ १२ ॥</p>
<p>कस्य सूर्यस्य रश्मीनां ब्रह्माण्डान्यणवः कृशाः ।<br>
कस्मिन्स्फुरन्ति पवने महागगनरेणवः ॥ १३ ॥</p>
<p>सर्वेषां प्रश्नानामापाततोऽर्थः स्पष्टः । तात्पर्यतस्तूत्तरसर्गे स्फुटीकरिष्यते ॥ १३<br>
॥</p>
<p>स्वप्नात्स्वप्नान्तरं गच्छञ्छतशोऽथ सहस्रशः ।<br>
त्यजन्न त्यजति स्वच्छं कः स्वरूपं प्रभास्वरम् ॥ १४ ॥</p>
<p>उत्तरोत्तरस्वप्ने पूर्वपूर्वसत्यतां त्यजन्नपि तत् प्रकाशकं स्वच्छं<br>
सत्यात्मस्वरूपं न त्यजति ॥ १४ ॥</p>
<p>रम्भास्तम्भो यथा पत्रमात्रमेवं पुनः पुनः ।<br>
अन्तरन्तस्तथान्तश्च तथा कोऽणुः स एव हि ॥ १५ ॥</p>
<p>यथा रम्भायाः कदल्याः स्तम्भः अन्तरन्तस्तथा तदन्तश्च पत्रमात्रं<br>
वल्कलमात्रम् । दृष्टान्ते तत्सदृशवल्कलान्तरं दार्ष्टान्तिके स एवेति विशेष इति<br>
भावः ॥ १५ ॥</p>
<p>ब्रह्माण्डाकाशभूतौघसूर्यमण्डलमेरवः ।<br>
अपरित्यजतोऽणुत्वं कस्याणोः परमाणवः ॥ १६ ॥</p>
<p>भूतौघपदेन तदाधारभुवनानि लक्ष्यन्ते । अतिमहत्त्वेन प्रसिद्धा ये<br>
ब्रह्माण्डाकाशादयोऽपि यस्याणोरपेक्षया परमा अणवः अत्यन्तक्षुद्राः ॥ १६ ॥</p>
<p>कस्यानवयवस्यैव परमाणुमहागिरेः ।<br>
शिलान्तर्निबिडैकान्तरूपमज्जा जगत्त्रयी ॥ १७ ॥</p>
<p>परमाणोः सूक्ष्मस्यैव सतो महतो गिरेः । निबिडं घनतरं यत् सत्तैकान्तरूपं<br>
तदेव मज्जा सारो यस्याः ॥ १७ ॥</p>
<p>इति कथयसि चेन्न मे दुरात्मंस्तदिह निगीर्य भवन्तमात्मघातिन् ।<br>
फलमिव तव मण्डलं ग्रसेयं प्रसभमुपेत्य जगद्यथा कृतान्तः ॥ १८ ॥</p>
<p>इति षट् प्रश्नान् मे न कथयसि चेद्दुष्टो देहादिरेव आत्मा यस्य तथाविध<br>
अतएवापरिच्छिन्नमात्मानं परिच्छेदेन घातितवानसीत्यात्मघातिन्<br>
तत्तस्मादकथनापराधादेव भवन्तं फलमिव निगीर्य प्रसभं बलात्तव<br>
मण्डलं मण्डलस्थजनान् ग्रसेयम् । ग्रसेऽहमिति पाठे<br>
विकरणपदव्यत्ययश्छान्दसः ॥ १८ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
वेतालप्रश्नो नाम सप्ततितमः सर्गः ॥ ७० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
वेतालप्रश्नो नाम सप्ततितमः सर्गः ॥ ७० ॥</p>
<h1 id="०७१">०७१</h1>
<p>एकसप्ततितमः सर्गः ७१</p>
<p>श्रीवसिष्ठ उवाच ।</p>
<p>इत्युक्तवति वेताले वक्तुं प्रश्नान्विहस्य सः ।<br>
उवाच वचनं राजा दन्तांशुधवलाम्बरः ॥ १ ॥</p>
<p>आद्यप्रश्नसमाधानं विस्तरेणात्र वर्ण्यते ।<br>
अनन्तकोटिब्रह्माण्डफलवृक्षादिकल्पनैः ॥</p>
<p>प्रसिद्धब्रह्माण्डानां त्रसरेणुत्वमित्यल्पदृष्ट्या त्वयोक्तं<br>
वक्ष्यमाणकल्पनया कोटिकोटिगर्भब्रह्माण्डानामपि तत्र<br>
त्रसरेणुत्वसम्भवादित्याशयेन विहस्य दन्तानामंशुभिः<br>
प्रभाभिर्धवलान्यम्बराणि वस्त्राण्याकाशं च यस्य तथाविधः सन् ॥ १ ॥</p>
<p>राजोवाच ।</p>
<p>आस्ते कदाचिच्चेदं हि ब्रह्माण्डमजरं फलम् ।<br>
उत्तरोत्तरं दशगुणभूतत्वक्परिवेष्टितम् ॥ २ ॥</p>
<p>तत्रादौ कस्य सूर्यरश्मीनां ब्रह्माण्डास्त्रसरेणवः इति प्रथमप्रश्नस्योत्तरं<br>
वक्तुमभिज्ञतमत्वाभिमानं वेतालस्य तिरस्कुर्वन्कञ्चित्कल्पनाचमत्कारं राजा<br>
दर्शयति-आस्ते इत्यादिना । इदं त्वया मया चाश्रितं ब्रह्माण्डयज्ञदृष्ट्या<br>
अजरमुत्तरोत्तरं दशगुणाभिर्भूतत्वग्भिर्भूजलाद्यावरणैः परिवेष्टितम् ॥ २ ॥</p>
<p>तादृशानां सहस्राणि फलानि यत्र सन्ति हि ।<br>
अत्युच्चैस्तादृशी शाखा विपुला चलपल्लवा ॥ ३ ॥</p>
<p>इदं ब्रह्माण्डं १ ईदृशब्रह्माण्डसहस्रगर्भाणि पञ्चीकृतमहाभूतानि २<br>
तद्गर्भा गन्धतन्मात्रा ३ उत्तरोत्तरं तद्गर्भाणि रसादितन्मात्राणि ७ तद्गर्भं<br>
हैरण्यगर्भं मनः ८ अतीतानागतानन्ततद्गर्भा भूतमात्राराशयः ९ तद्गर्भाः<br>
कल्पकालाः १० तद्गर्भा उत्तरोत्तरस्य दिनभूता<br>
ब्रह्मविष्णुरुद्राणामायुःकालास्तदात्मानस्त एव १३ अनन्तकोटीनां तेषां<br>
सत्तास्फूर्तिव्यवहारप्रवर्तकं मायाशबलं ब्रह्म १४<br>
इत्येतांश्चतुर्दशपदार्थानिह<br>
क्रमात्फलशाखादिचतुर्दशकल्पनाभिर्निदर्शयति-तादृशानामित्यादिना ।<br>
चलानि पल्लवानीव भुवनानि यस्याम् ॥ ३ ॥</p>
<p>तादृशानां सहस्राणि शाखानां यत्र सन्त्यथ ।<br>
तादृशोऽस्ति महावृक्षो दुर्लक्ष्यो विपुलाकृतिः ॥ ४ ॥</p>
<p>तादृशानां सहस्राणि यत्र सन्ति महीरुहाम् ।<br>
तादृशं वनमत्युच्चैरनन्ततरुगुल्मकम् ॥ ५ ॥</p>
<p>तादृशानां सहस्राणि वनानां यत्र सन्त्यथ ।<br>
तादृगस्ति बृहच्छृङ्गमत्युच्चैर्भरिताकृति ॥ ६ ॥</p>
<p>शृङ्गपदेनात्र तत्प्रधानो गिरिरेवोच्यते । विपुलतमत्वात्सर्वतो भरिताकृति ॥ ६ ॥</p>
<p>तादृशानां सहस्राणि शृङ्गाणां यत्र सन्त्यथ ।<br>
तादृशोऽस्त्यतिविस्तीर्णो देशो विपुलकोटरः ॥ ७ ॥</p>
<p>तादृशानां सहस्राणि देशानां यत्र सन्त्यथ ।<br>
तादृगस्ति बृहद्द्वीपं महाह्रदनदीयुतम् ॥ ८ ॥</p>
<p>महाह्रदनदीवदाविर्भूतानाविर्भूतप्रवहणप्राणादिवायुचेष्टाभिर्युतम् ॥ ८ ॥</p>
<p>तादृशानां सहस्राणि द्वीपानां यत्र सन्त्यथ ।<br>
तादृगस्ति महीपीठं विचित्ररचनान्वितम् ॥ ९ ॥</p>
<p>विचित्राभिर्नामादिरचनाभिरन्वितम् ॥ ९ ॥</p>
<p>तादृशानां सहस्राणि पृथ्वीनां यत्र सन्त्यथ ।<br>
तादृगस्ति महास्फारं महाभुवनडम्बरम् ॥ १० ॥</p>
<p>तादृशानां सहस्राणि जगतां यत्र सन्त्यथ ।<br>
तादृगस्ति महच्चाण्डं चण्डमम्बरपीठवत् ॥ ११ ॥</p>
<p>तादृशानां सहस्राणि यत्राण्डानि करण्डकाः ।<br>
तादृशोऽस्ति गतस्पन्दो विपुलाब्धिश्च सागरः ॥ १२ ॥</p>
<p>तादृक्सागरलक्षाणि तरङ्गो यत्र पेलवः ।<br>
तादृशः स्वविलासात्मा निर्मलोऽस्ति महार्णवः ॥ १३ ॥</p>
<p>तादृगब्धिसहस्राणि वस्योदरजलान्यथ ।<br>
तादृशोऽस्ति पुमान्कश्चिदत्युच्चैर्भरिताकृतिः ॥ १४ ॥</p>
<p>पुमान् विष्णुः ॥ १४ ॥</p>
<p>तादृशानां नृणां लक्षैर्यस्य मालोरसि स्थिता ।<br>
प्रधानं सर्वसत्तानां तादृशोऽस्ति परः पुमान् ॥ १५ ॥</p>
<p>परः पुमान् रुद्रः ॥ १५ ॥</p>
<p>तादृशानां सहस्राणि पुरुषाणां महात्मनाम् ।<br>
स्फुरन्ति मण्डले यस्य स्वतनूरुहजालवत् ॥ १६ ॥</p>
<p>तनूरुहाः केशलोमानि तज्जालवत् । तथा च श्रुतिः-यथा सतः पुरुषात्केशलोमानि<br>
तथाऽक्षरात्सम्भवतीह विश्वम् इति ॥ १६ ॥</p>
<p>तादृशोऽस्ति महादित्यः शतमन्यासु दृष्टिषु ।<br>
या एताः कलनाः सर्वास्ता एतास्तस्य दीप्तयः ॥ १७ ॥</p>
<p>प्रत्यग्दृष्टेरन्यासु पराग्दृष्टिषु या एता रुद्रादिब्रह्माण्डान्ताः<br>
शतमसङ्ख्याः कलनाः प्रतिभासास्ता एताः सर्वप्राणिप्रत्यक्षास्तस्यादित्यस्य<br>
दीप्तयो रश्मयः ॥ १७ ॥</p>
<p>अस्यादित्यस्य दीप्तीनां ब्रह्माण्डास्त्रसरेणवः ।<br>
मय चित्सूर्य इत्युक्तः सर्वमेतत्तपत्यसौ ॥ १८ ॥</p>
<p>मया चिदात्मा इति एवम्प्रभावः सूर्य इति त्वत्प्रश्नोत्तरत्वेनोक्त एतत्सर्वं जगदसौ<br>
तपति प्रकाशयति ॥ १८ ॥</p>
<p>विज्ञानात्मैव परमो भास्करो भाविताशयः ।<br>
इमे ये भुवनाभोगास्तस्यैव त्रसरेणवः ॥ १९ ॥</p>
<p>भुवनाभोगा ब्रह्माण्डाः ॥ १९ ॥</p>
<p>विज्ञानपरमार्कस्य भासा भान्ति भवन्ति च ।<br>
इमा जगदहर्लक्ष्म्यः क्वचिल्लक्ष्म्यो रवेरिव ॥ २० ॥</p>
<p>भान्ति स्फूर्तिं लभन्ते । भवन्ति सत्तां च लभन्ते ॥ २० ॥</p>
<p>विज्ञानमात्रकचितात्मनि जन्तुजाए त्रैलोक्यमण्डपमणेरविकासभाजि ।<br>
चिज्जन्मनोर्भवनसम्भ्रमतावलेखाः सन्तीह रे न हि मनागपि शान्तमास्स्व ॥<br>
२१ ॥</p>
<p>रे वेताल वर्णितशबलब्रह्मलक्षणस्य त्रैलोक्यमण्डपमणेः सूर्यस्य<br>
पारमार्थिकतत्त्वभूते मुख्याधिकारिषु विज्ञानं<br>
शास्त्रजन्याखण्डाकारसाक्षात्कारस्तन्मात्रेण कचितात्मनि स्वात्मतया प्रथमाने<br>
अनधिकारिजन्तुमात्रे तु अविकासभाजि अस्फुटे इह प्रत्यगात्मनि<br>
अग्निविस्फुलिङ्गवच्चिज्जन्मनोर्जीवजगतोर्भवनस्य पृथक्सत्तायाः<br>
कर्तृत्वभोक्तृत्वाद्यनन्तसम्भ्रमतानां चावलेखा उल्लेखाः सन्ति ।<br>
परमार्थदृशा तु मनागपि न सन्ति । अतस्त्वं शान्तप्रश्नाडम्बरमास्स्वेत्यर्थः ॥<br>
२१ ॥</p>
<p>इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे<br>
पू० वेतालप्रथमप्रश्नोत्तरवर्णनं नामैकसप्ततितमः सर्गः ॥ ७१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
वेतालप्रथमप्रश्नोत्तरवर्णनं नामैकसप्ततितमः सर्गः ॥ ७१ ॥</p>
<h1 id="०७२">०७२</h1>
<p>द्विसप्ततितमः सर्गः ७२</p>
<p>राजोवाच ।</p>
<p>कालसत्ता नभःसत्ता स्पन्दसत्ता च चिन्मयी ।<br>
शुद्धचेतनसत्ता च सर्वमित्यादि पावनम् ॥ १ ॥</p>
<p>इहावशिष्टप्रश्नानां पञ्चानामुत्तरं क्रमात् ।<br>
वेतालायाप्रमत्ताय राजा सम्यगुदीर्यते ॥</p>
<p>एवं प्रथमं प्रश्नं समाधाय कस्मिन् स्फुरन्ति पवने महागगनरेणवः इति<br>
द्वितीयप्रश्नं राजा समाधत्ते-कालसत्तेत्यादिना । तत्र गगनपदेन<br>
प्रसिद्धगगनस्यैव ग्रहणं विवक्षितमुतमहत्पदविशेषितत्वाद्गौण्या<br>
महाकालरूपश्चित्संवलितमायाकाश उत स्पन्दशक्तिप्रधानः सूत्रात्माकाशः उत<br>
ततो निष्कृष्टः शुद्धचिदाभासलक्षणो जीवाकाशः अन्यो वास्तु सर्वेष्वपि कल्पेषु<br>
तत्तत्सत्ता एव सूक्ष्मतमत्वात्तेषां रेणवस्त्वयोक्ता इत्याह-कालसत्तेति । स्पन्दः<br>
क्रियाशक्तिप्रधानः सूत्रात्मा तत्सत्ता । शुद्धचेतनस्ततो<br>
निष्कृष्टश्चिदाभासस्तत्सत्ता चेत्यादि सर्वं सूक्ष्मत्वात्पावनं निर्दोषं रजः<br>
परमात्ममहावायौ कल्पितानेकविकारचञ्चलं स्फुरतीति परेणान्वयः ॥ १ ॥</p>
<p>परमात्ममहावायौ रजः स्फुरति चञ्चलम् ।<br>
कुसुमाङ्ग इवामोदस्तदतद्रूपकं स्वतः ॥ २ ॥</p>
<p>ननु परमात्मन एव सर्वानुगतसत्तारूपत्वात्तत्र कालादिसत्ता<br>
स्फुरतीत्याधाराधेयभावेन व्यपदेशः कथं तत्राह-कुसुमाङ्ग इति । यथा<br>
कुसुममेव स्वाङ्गे आमोदाख्यं भेदं स्वत एव परिकल्प्य कुसुमे<br>
आमोदरूपकमिव तदाधेयतया स्थितं तद्वत्परमार्थसत्तैव<br>
कालादिसत्ताभेदात्मतां स्वात्मनि परिकल्प्य स्थितेत्यर्थः ॥ २ ॥</p>
<p>जगदाख्ये महास्वप्ने स्वप्नात्स्वप्नान्तरं व्रजत् ।<br>
रूपं त्यजति नो शान्तं ब्रह्मशान्तत्वबृंहणम् ॥ ३ ॥</p>
<p>स्वप्नात्स्वप्नान्तरं गच्छन्नित्यादितृतीयप्रश्नस्योत्तरमाह-जगदाख्ये इति ।<br>
शान्तं प्रशान्ततत्तत्स्वप्नदोषमसङ्गज्योतीरूपम् । अत एव तथा बोधमात्राद्ब्रह्म<br>
शान्तत्वबृंहणम् ॥ ३ ॥</p>
<p>रम्भास्तम्भो यथा पत्रमात्रमेवान्तरान्तरम् ।<br>
अन्तरन्तस्तथेदं हि विश्वं ब्रह्म विवर्त्यपि ॥ ४ ॥</p>
<p>रम्भास्तम्भो यथा पत्रमात्रमिति चतुर्थं प्रश्नं समाधत्ते-रम्भास्तम्भ<br>
इति । अन्तः अन्तः ब्रह्मणि विवर्ति विवर्तनशीलम् । अपिशब्दादवान्तरकारणेषु<br>
परिणामशीलं च । अतः सोऽणुस्ततोऽप्यन्तरन्तरित्यर्थः ॥ ४ ॥</p>
<p>सद्ब्रह्मात्मादिभिः शब्दैर्यदेताभिर्विगीयते ।<br>
शून्यमव्यपदेशं ते न तत्किञ्चिच्च किञ्चन ॥ ५ ॥</p>
<p>विवर्तजगद्बृंहणादिनिमित्तादेव तत्तद्ब्रह्मात्मादिशब्दगोचरता न तु वस्तुतः<br>
सर्वधर्मशून्यत्वादित्याह-ब्रह्मेति ॥ ५ ॥</p>
<p>या या विभाव्यते सत्ता सा सानुभवनिर्मितान् ।<br>
रम्भास्तम्भवदेतावच्चिन्मात्रममलं ततम् ॥ ६ ॥</p>
<p>अत एव पटसत्ता तन्तुसत्तायां पर्यवस्यति तन्तुसत्ता कार्पाससत्तायां सा च<br>
तत्फलसत्तायां सा गुल्मसत्तायां सा बीजमृज्जलादिसत्तायामित्यादिक्रमेण या या<br>
सत्ता विभाव्यते सा सा तत्तदनुभवनिर्मितानाकारान्विहाय रम्भास्तम्भवदेव<br>
तत्तदनुभवरूपे चिन्मात्रे पर्यवस्यतीत्यतस्तदेवामलं जगदाकारेण ततं<br>
विस्तृतमित्यर्थः ॥ ६ ॥</p>
<p>सूक्ष्मत्वादप्यलभ्यत्वात्परमात्मा परोऽणुकः ।<br>
अनन्तत्वादसावेव प्राप्तो मेर्वादिमूलताम् ॥ ७ ॥</p>
<p>तत्राणुपदप्रवृत्तौ निमित्तमाह-सूक्ष्मत्वादिति । एवं सौक्ष्म्येऽपि न<br>
पूर्णताहानिरिति ब्रह्माण्डादयोऽपि तद्दृष्ट्या अतिपरिच्छिन्नत्वात्परमाणुप्राया इति<br>
ब्रह्माण्डाकाशभूतौपेत्यादिपञ्चमप्रश्नोऽपि दत्तोत्तरः संवृत्त<br>
इत्याशयेनाह-अनन्तत्वादिति । मेर्वादिपदेन प्रश्नोक्ता मेर्वन्ताः पञ्च<br>
व्युत्क्रमेण गृह्यन्ते तेषां मूलतामाधारताम् ॥ ७ ॥</p>
<p>अणोरप्यत्यनन्तस्य पुंसोऽस्य जगदाद्यपि ।<br>
परमाणुवदाभाति प्रतीतत्वादरूपवत् ॥ ८ ॥</p>
<p>जगदादि ब्रह्माण्डादिपञ्चकं<br>
प्रतीतत्वादणुतरतत्तदाकारवृत्तिपरिच्छिन्नचित्कणपरिच्छेद्यत्वादरूपवन्निः##-<br>
परमाणुवदेवेति ॥ ८ ॥</p>
<p>परोऽणुरेषोऽलभ्यत्वात्पूरकत्वान्महागिरिः ।<br>
सर्वावयवरूपोऽपि निरस्तावयवः पुमान् ॥ ९ ॥</p>
<p>कस्यानवयवस्यैव परमाणुमहागिरेः इति षष्ठप्रश्नं समाधत्ते-परोऽणुरिति ।<br>
अलभ्यत्वाच्चक्षुरादिकरणैरग्राह्यत्वात् । एष परोऽणुः पूरकत्वात् सर्वतो व्याप्तो<br>
महागिरिः । अध्यारोपदृशा सर्वं मूर्तामूर्तं अवयवरूपं यस्य तथा ।<br>
नेतिनेत्यपवादेन निरस्तावयवः ॥ ९ ॥</p>
<p>अस्य वै ज्ञप्तिमात्रस्य मज्जामात्रं जगत्त्रयी ।<br>
विज्ञानमात्रमध्यं हि साधो विद्धि जगत्त्रयम् ॥ १० ॥</p>
<p>तत्र शिलान्तर्निबिडैकान्तरूपमज्जाजगत्त्रयीत्यंशं प्रकटयति-अस्येति । हि<br>
यस्माज्जगत्त्रयं द्यावापृथिवी अन्तरेव समाहिते इत्यादिश्रुतिषु<br>
हार्दाकाशरूपविज्ञानमात्रस्य मध्यमान्तरं मज्जावत्प्रसिद्धमिति विद्धीत्यर्थः<br>
॥ १० ॥</p>
<p>विज्ञानमात्रकलनाकलितं जगन्ति शान्तस्वभावसुकुमारमनन्तरूपम् ।<br>
वेतालबालक पदं तदलङ्घनीयमेवं स्वयं समनुभावय शान्तमास्स्व ॥<br>
११ ॥</p>
<p>सर्वप्रश्नानां निरासेन प्रौढ्या वेतालं<br>
परिभवन्निवोक्तार्थसङ्क्षेपेणोपसंहरति-विज्ञानेति । हे वेतालबालक जगन्ति<br>
विज्ञानमात्रस्य कलनानां स्वकौशलानां कलितं प्रकटनं<br>
तच्चात्मविज्ञानरूपं<br>
भवादृशैर्वेतालचाटभटैरलङ्घनीयमनास्कन्दनीयमेव अतो मदुक्त्या<br>
त्वमेवंस्वभावमात्मानमनुभावय स्वानुभवमारोहय ।<br>
शान्तदर्पमास्स्वेत्यर्थः ॥ ११ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
वेतालप्रश्नभेदो नाम द्विसप्ततितमः सर्गः ॥ ७२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
वेतालप्रश्नभेदो नाम द्विसप्ततितमः सर्गः ॥ ७२ ॥</p>
<h1 id="०७३">०७३</h1>
<p>त्रिसप्ततितमः सर्गः ७३</p>
<p>श्रीवसिष्ठ उवाच ।</p>
<p>इति राजमुखाच्छ्रुत्वा वेतालः शान्तिमाययौ ।<br>
भावितात्मतया तत्र विचारोचितया धिया ॥ १ ॥</p>
<p>उपदिश्यात्र वेतालप्रश्ननिर्णयसंस्थितिम् ।<br>
भगीरथस्य वृत्तान्तस्तत्रान्योऽप्यत्र वर्ण्यते ॥</p>
<p>तत्र तस्मिन् राजनि विचारोचितया धिया अनुमितया भावितात्मतया तत्त्वज्ञतया निमित्तेन ।<br>
वेतालपक्षे वा सर्व योज्यम् ॥ १ ॥</p>
<p>उपशान्तमना भूत्वा मत्वैकान्तमनिन्दितम् ।<br>
बभूवाविचलध्यानी विस्मृत्य विषमां क्षुधाम् ॥ २ ॥</p>
<p>अविचलध्यानी । समाधिस्थ इति यावत् ॥ २ ॥</p>
<p>एतद्राम मयोक्तं ते वेतालप्रश्नजालकम् ।<br>
एवङ्क्रमेण चिदणौ तेनेदं संस्थितं जगत् ॥ ३ ॥</p>
<p>एवङ्क्रमेण राजवर्णितक्रमेण ॥ ३ ॥</p>
<p>विदणोः कोशगं विश्वं विचारेण विलीयते ।<br>
कायो वेतालकस्येव शिष्यते यत्पदं तु तत् ॥ ४ ॥</p>
<p>बालभ्रान्तिकल्पितवेतालकस्य काय इव विलीयते ॥ ४ ॥</p>
<p>संहृत्य सर्वतश्चित्तं स्तिमितेनान्तरात्मना ।<br>
स्वभावापतितं कुर्वन्निरिच्छं तिष्ठ शान्तधीः ॥ ५ ॥</p>
<p>चित्तं सर्वत उपसंहृत्य स्वो भावः परमात्मा तदापतितं तत्प्रतिष्ठितं कुर्वन् ॥<br>
५ ॥</p>
<p>आकाशविशदं कृत्वा मनसैव मनो मुने ।<br>
तिष्ठैकशमशान्तात्मा सर्वत्र समदर्शनः ॥ ६ ॥</p>
<p>हे मुने मननशील राम एकस्मिन् वस्तुनि शमः सर्ववृत्तिलयस्तेन<br>
शान्तात्मोपरतचित्तः अत एव सर्वत्र समं ब्रह्म पश्यतीति समदर्शनः ॥ ६ ॥</p>
<p>स्थिरबुद्धिरसम्मूढो यथाप्राप्तानुवर्तिनः ।<br>
राज्ञो भगीरथस्येव दुःसाध्यमपि सिद्ध्यति ॥ ७ ॥</p>
<p>असम्मूढान्तं पूर्वान्वयि । नन्वेवं स्थितस्य मे कथं देहयात्रासिद्धिस्तत्राह##-<br>
७ ॥</p>
<p>सम्पूर्णशान्तमनसः परितृप्तवृत्तेर्नित्यं समे सुखमयात्मनि<br>
तिष्ठतोऽन्तः ।<br>
सिद्ध्यन्ति दुर्लभतरा अपि वाञ्छितार्था गङ्गावतार इव सागरखातवस्तु ॥ ८ ॥</p>
<p>यथा सगरांशुमद्दिलीपादिदुर्लभतरोऽपि सागराणां सगरपुत्राणां<br>
तत्खातसमुद्रस्य च वस्तु सञ्जीवनमणिप्रायो गङ्गावतारः<br>
शान्तितृप्तिसमदर्शित्वादिगुणसम्पन्नस्य भगीरथस्यानायासेन<br>
सिद्धस्तद्वदित्यर्थः ॥ ८ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
वेतालाख्यानं नाम त्रिसप्ततितमः सर्गः ॥ ७३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
वेतालाख्यानं नाम त्रिसप्ततितमः सर्गः ॥ ७३ ॥</p>
<h1 id="०७४">०७४</h1>
<p>चतुःसप्ततितमः सर्गः ७४</p>
<p>श्रीराम उवाच ।</p>
<p>यथा चित्तचमत्कृत्या राज्ञो गङ्गावतारणम् ।<br>
भगीरथस्य सम्पन्नं तन्मे कथय भो प्रभो ॥ १ ॥</p>
<p>भगीरथस्यात्र गुणाश्चिन्ता चाथ विचारजा ।<br>
त्रितलेन च संवादो जिहासातोऽत्र वर्ण्यते ॥</p>
<p>चित्तस्य पूर्णतादिलक्षणया चमत्कृत्या ॥ १ ॥</p>
<p>श्रीवसिष्ठ उवाच ।</p>
<p>आसीद्भगीरथो नाम राजा परमधार्मिकः ।<br>
भुवः समुद्रयुक्ताया मण्डलीतिलकोपमः ॥ २ ॥</p>
<p>समुद्रयुक्ताया भुवो राजा स्वीयकोसलमण्डल्यास्तु तिलकोपमः ॥ २ ॥</p>
<p>सङ्कल्पानन्तरं प्राप्ता यथाभिमतमर्थिनः ।<br>
चन्द्रप्रसन्नवदनादस्माच्चिन्तामणेरिव ॥ ३ ॥</p>
<p>तस्य दानशौण्डतां वर्णयति-सङ्कल्पानन्तरमिति । अर्थिनो याचका<br>
अस्माद्भगीरथाद्याञ्चासङ्कल्पानन्तरमेव समीपगमनवाक्प्रयोगादिश्रमं<br>
विनैव यथाभिलषितमर्थ प्राप्ताः प्राप्तवन्तः । गत्यर्थाकर्मक- इति कर्तरि क्तः ।<br>
चन्द्रप्रसन्नवदनादित्यनेन दानोत्साहान्मुखे प्रसादातिशय एव न त्वस्य<br>
धनव्ययदुःखान्म्लानिरिति द्योत्यते ॥ ३ ॥</p>
<p>साधूनां यो व्यवस्थार्थं धनान्यविरतं ददौ ।<br>
तृणमात्रमुपादत्ते क्वचिच्चिन्तामणिर्यथा ॥ ४ ॥</p>
<p>अपात्रेषु दानं वारयति-साधूनामिति । एवं व्ययशीलस्य कथं<br>
धनप्राप्तिस्तत्राह-तृणमात्रमिति । क्वचित् आयस्थाने स्वधर्मतः प्राप्तं<br>
तृणमात्रमप्युपादत्ते । पौनरुक्त्यातृणोपादानाप्रसिद्धेश्च चिन्तामणिपदेन<br>
कामधेनुर्लक्ष्यते ॥ ४ ॥</p>
<p>वज्रसारमिव प्रोतमुज्ज्वलन्नेमि योऽभिनत् ।<br>
अधो मणिरयोयन्त्रं सर्वदुर्जनचेष्टितम् ॥ ५ ॥</p>
<p>यथा वज्रवेधनमणिः अधः अधोभागे अयसा यन्त्र्यते बध्यते इत्ययोयन्त्रं<br>
वज्रसारं दृढतरं वज्रान्तरं परिभ्रमन्त्या स्वकान्त्या उज्ज्वलन्ती प्रकाशमाना<br>
यन्त्रचक्रनेमिर्यस्मिन्कर्मणि तद्यथा भवति तथा भित्त्वा स्वप्रोतं तं गुणयोग्यं<br>
करोति तथा यो भगीरथो बलवत्तरमपि सर्वं दुर्जनं तच्चेष्टितं च<br>
तद्देशास्कन्दनेन स्वप्रतापेनोज्ज्वलन्ति रथनेम्यङ्कितानि च मण्डलानि<br>
यस्मिन्कर्मणि तद्यथा भवति तथा शस्त्रास्त्रप्रोतं निगृह्य अधः पाददेशे<br>
निगडाद्ययोभिर्यन्त्र्यते इत्ययोयन्त्रं कृत्वा अभिनत् भित्त्वेव गुणपूर्ण<br>
चकारेत्यर्थः । वज्रसारमपि इति पाठेऽपि रूपकेणायमेव तात्पर्यार्थः ॥ ५ ॥</p>
<p>अधूमवह्निदेहश्रीः श्रान्तोऽपि दैन्यमप्यलम् ।<br>
तमोऽहरन्नृणां नैशं द्युमणिर्वेश्मनामिव ॥ ६ ॥</p>
<p>दिवानिशं प्रजापालनाय सर्वतः परिभ्रमणात्स्वयन्न् श्रान्तोऽपि<br>
नृणामधर्मप्रवृत्तिहेतुं तमोगेहान्धकारं दैन्यं दारिद्र्यमप्यहरत् । यथा<br>
द्युमणिर्वेश्मनां नैशं तमो व्यवहारदैन्यं च हरति तद्वत् । विशेषणे उभयत्र<br>
योज्ये ॥ ६ ॥</p>
<p>किरन्नग्निकणासारमभितः स्वप्रतापजम् ।<br>
मध्याह्नसूर्यकान्ताग्निरिव ज्वलति योऽरिषु ॥ ७ ॥</p>
<p>स्वस्य प्रतापः पराक्रमः अतितप्तता च तस्माज्जातमग्निकणानामासारं धारां<br>
किरन्सन् योऽरिषु मध्याह्नकाले उद्भूतः सूर्यकान्तशिलाग्निरिव ज्वलति । अग्निपक्षे अराः<br>
अग्राण्येषां सन्तीति अरिणस्तृणादयस्तेषु ॥ ७ ॥</p>
<p>मृदुशीतलसंस्पर्शो यः समाह्लादयन्मनः ।<br>
सुज्ञानां द्रवति स्निग्धस्येन्दोरिन्दुमणिर्यथा ॥ ८ ॥</p>
<p>सुज्ञा ब्रह्मतत्त्वविदस्तेषां सन्निधौ । इन्दुमणिश्चन्द्रकान्तः ॥ ८ ॥</p>
<p>जगद्यज्ञोपवीतस्य स्वर्गपातालवाहिनः ।<br>
गङ्गावाहस्य येनास्यां तृतीयः पूरितो गुणः ॥ ९ ॥</p>
<p>येन गङ्गावाहस्य गङ्गाप्रवाहलक्षणस्य जगद्यज्ञोपवीतस्य तृतीयो गुणस्तन्तुः<br>
अस्यां पृथिव्यां गङ्गावतारणेन पूरितः ॥ ९ ॥</p>
<p>अगस्त्यशोषितोऽम्भोधिर्गङ्गापूरेण पूरितः ।<br>
येन दुष्पूरभूतोऽपि महासार्थोऽर्थिनामिव ॥ १० ॥</p>
<p>सर्वदिगन्तवर्तिनामर्थिनां महान् सार्थः सङ्घो धनेनेव ॥ १० ॥</p>
<p>गङ्गासोपानपद्धत्या येन पातालवासिनः ।<br>
योजिता ब्रह्मणो लोके बान्धवा लोकबन्धुना ॥ ११ ॥</p>
<p>भूतद्रोहित्वाद्ब्रह्मदण्डनिर्दग्धत्वाच्च पातालवासिनः अधोगतिं प्राप्ता<br>
बान्धवाः सगरपुत्रा येन गङ्गालक्षणया सोपानपद्धत्या ब्रह्मणो लोके योजिता<br>
आरोपिताः ॥ ११ ॥</p>
<p>ब्रह्माणं शङ्करं जह्नुं तपसाराधयंश्च यः ।<br>
भूयोभूयो ययौ खेदमशून्याध्यवसायिनः ॥ १२ ॥</p>
<p>अशून्याध्यवसायिनः अविच्छिन्नदृढनिश्चयात् स्वमनसः सकाशात् ॥ १२ ॥</p>
<p>यौवने वर्तमानस्य तस्य भूमिपतेरपि ।<br>
प्रविचारयतो लोकयात्रां पर्याकुलामिमाम् ॥ १३ ॥</p>
<p>अपिशब्दात्तवेवेति गम्यते ॥ १३ ॥</p>
<p>सुविरागचमत्कारविचारकणिकोदभूत् ।<br>
वयस्यपि च तारुण्ये दैवाद्वल्ली मराविव ॥ १४ ॥</p>
<p>यौवने विचारवैराग्योदयोऽतिदुर्लभ इति द्योतनाय मराविवेति ॥ १४ ॥</p>
<p>एकान्ते चिन्तयामास महीपतिरसाविति ।<br>
जगद्यात्रामिमां नित्यमसमञ्जसमाकुलम् ॥ १५ ॥</p>
<p>इति वक्ष्यमाणप्रकारेण इमां जगद्यात्रां चिन्तयामास । चिन्ताप्रकारमेवाह##-</p>
<p>पुनर्दिनं पुनः श्यामा दानादानशतं पुनः ।<br>
तदेव भुक्तविरसं लक्ष्यते कर्म कुर्वताम् ॥ १६ ॥</p>
<p>श्यामा रात्रिः । बहुशो भुक्तं विरसं च फलं यस्य तत्तथाविधमेव सर्वेषां<br>
कुर्वतां लक्ष्यते न त्वपूर्व परमपुरुषार्थफलं चेत्यर्थः ॥ १६ ॥</p>
<p>येन प्राप्तेन लोकेऽस्मिन्न प्राप्यमवशिष्यते ।<br>
तत्कृतं सुकृतं मन्ये शेषं कर्म विषूचिका ॥ १७ ॥</p>
<p>तत्तत्प्राप्तिसाधनं कृतं कर्म विषूचिकेवाशुद्धिदुःखफलमेवेत्यर्थः ॥ १७ ॥</p>
<p>पुनः पुनः पर्युषितं कर्म कुर्वन्न लज्जते ।<br>
मूढबुद्धिरबुद्धिस्तु कः कुर्यात्किल बालवत् ॥ १८ ॥</p>
<p>अथैकदोद्विग्नमनाः कदाचित्त्रितलं गुरुम् ।<br>
एकान्तं संसृतेर्भीतः समपृच्छद्भगीरथः ॥ १९ ॥</p>
<p>अथ उक्तचिन्तानन्तरं संसृतेः सकाशादेकान्तमत्यन्तं भीतः सन् ॥ १९ ॥</p>
<p>भगीरथ उवाच ।</p>
<p>अन्तःशून्यासु सुचिरं भ्रमत्संसारवृत्तिषु ।<br>
अरण्यानीषु चैतासु भृशं खिन्ना वयं विभो ॥ २० ॥</p>
<p>भ्रमतां जीवानां रागद्वेषादिसंसारवृत्तिषु तत्फलभूतास्वेतासु<br>
स्वर्गनरकमानुष्याद्यरण्यानीषु च ॥ २० ॥</p>
<p>जरामरणमोहादिरूपाणां भवकारिणाम् ।<br>
भगवन्सर्वदुःखानां कथमन्तः प्रजायते ॥ २१ ॥</p>
<p>त्रितल उवाच ।</p>
<p>चिरसाम्यात्मनोत्तेह्न निर्विभागविलासिना ।<br>
राजन् ज्ञेयावबोधेन पूर्णेन भरितात्मना ॥ २२ ॥</p>
<p>साधनचतुष्टयश्रवणमननाद्युपायैश्चिराभ्यस्तं<br>
यत्साम्यविक्षेपवैषम्यशून्यन्न् समाधिस्तदात्मना अनादिसिद्धब्रह्माकारेण च<br>
उत्थेनाविर्भूतेन ज्ञेयस्य प्रत्यक्तत्त्वस्यावबोधेन सर्वदुःखानि क्षीयन्ते इति<br>
परेणान्वयः ॥ २२ ॥</p>
<p>क्षीयन्ते सर्वदुःखानि त्रुट्यन्ति ग्रन्थयोऽभितः ।<br>
संशयाः समतां यान्ति सर्वकर्माणि चानघ ॥ २३ ॥</p>
<p>ज्ञेयं विदुरथात्मानं संशुद्धं ज्ञप्तिरूपिणम् ।<br>
स च सर्वगतो नित्यं नास्तमेति न चोदयम् ॥ २४ ॥</p>
<p>उदयं च नैति ॥ २४ ॥</p>
<p>भगीरथ उवाच ।</p>
<p>चिन्मात्रं निर्गुणं शान्तमस्ति निर्मलमच्युतम् ।<br>
देहादि नेतरत्किञ्चिदिति वेद्मि मुनीश्वर ॥ २५ ॥</p>
<p>एवमुपदिष्टो भगीरथो विवेकेन स्वयमेवात्मतत्त्वमन्तः पर्यालोच्यापाततो निश्चित्य<br>
तत्र विक्षेपबाहुल्याच्चित्तस्य प्रतिष्ठामलभमानः स्वावगतांशं गुरवे<br>
निवेदयंस्तत्स्फुटीभावे विक्षेपोपशमे चोपायं पृच्छति-चिन्मात्रमिति ।<br>
अस्तीत्यनेन असत्त्वोपपादकोऽज्ञानांशो मे नष्ट इति सूचितम् ।<br>
देहेन्द्रियप्राणमनोबुद्ध्यविद्यान्तमितरत्किञ्चिदात्मा नेत्यपि<br>
त्वद्वचनविश्वासात्स्वोपपत्त्या च वेद्मि ॥ २५ ॥</p>
<p>किं तत्र प्रतिपत्तिर्मे स्फुटतामेति नेतरा ।<br>
एतावन्मात्रसंवित्तिः स्यामहं भगवन्कथम् ॥ २६ ॥</p>
<p>तत्राभानापादकोऽज्ञानाम्श इतरावभासहेतुर्विक्षेपांशश्च स्वस्य न नष्ट इति<br>
दर्शयति-किमिति । अत्र अनयोः सदसद्विवेकबोधयोर्मध्ये इतरा आद्या<br>
सदात्मबोधरूपा प्रतिपत्तिः स्फुटतां करतलामलकवत्स्पष्टतां नैति तत्र किं<br>
कारणम् । अहं सर्वविक्षेपशान्त्या एतावन्मात्रसंवित्तिश्च कथं केनोपायेन<br>
स्यामित्यर्थः ॥ २६ ॥</p>
<p>त्रितल उवाच ।</p>
<p>ज्ञानेन ज्ञेयनिष्ठत्वमेति चेतो हृदम्बरे ।<br>
ततः सर्ववपुर्भूत्वा भूयो जीवो न जायते ॥ २७ ॥</p>
<p>तत्र भगीरथस्य राज्याद्यभिमानादेव तत्तद्विषयेषु<br>
चित्तधावनाद्विक्षेपस्तत्प्राबल्यादेव न स्फुटात्मप्रतिपत्तिरिति निश्चित्य<br>
त्रितलस्तत्परित्याजनाय प्रथमं गीतोक्तामानित्वादिसाधनान्युपदिशति-ज्ञानेनेति ।<br>
ज्ञायते अनेनेति ज्ञानममानित्वादि तेन ज्ञेयन्न् यत्तत्प्रवक्ष्यामि इत्यादि##-<br>
पूर्णस्वभावान्न प्रच्यवत इत्यर्थः ॥ २७ ॥</p>
<p>असक्तिरनभिष्वङ्गः पुत्रदारगृहादिषु ।<br>
नित्यं च समचित्तत्वमिष्टानिष्टोपपत्तिषु ॥ २८ ॥</p>
<p>अमानित्वादिषु कानिचिदवयुत्यानुवादव्याख्याभ्यां प्रपञ्चयति-असक्तिरित्यादिना ॥<br>
२८ ॥</p>
<p>आत्मनोऽनन्ययोगेन तद्भावनमनारतम् ।<br>
विविक्तदेशसेवित्वमरतिर्जनसंसदि ॥ २९ ॥</p>
<p>मयि चानन्ययोगेन भक्तिरव्यभिचारिणी इत्यस्य तात्पर्यार्थं दर्शयति-आत्मन इति ।<br>
निष्कृष्टात्मचिन्तनमेवात्र भगवद्भक्तिर्न<br>
गुणचरित्रश्रवणकीर्तनादिर्भगवदभिप्रेतेत्यर्थः ॥ २९ ॥</p>
<p>अध्यात्मज्ञाननित्यत्वं तत्त्वज्ञानार्थदर्शनम् ।<br>
एतज्ज्ञानमिति प्रोक्तमज्ञानं तदतोऽन्यथा ॥ ३० ॥</p>
<p>अध्यात्मज्ञाननित्यत्वं श्रवणमनननिदिध्यासनाभ्यासः । तत्त्वज्ञानेनार्थस्य<br>
परमात्मतत्त्वस्य दर्शनं स्फुटाभिव्यक्तिर्या त्वया पृष्टा सा<br>
सर्वसाधनफलीभूता ॥ ३० ॥</p>
<p>रागद्वेषक्षयाकारं संसारव्याधिभेषजम् ।<br>
अहम्भावोपशान्तौ तु राजन् ज्ञानमवाप्यते ॥ ३१ ॥</p>
<p>सर्वेषामेव साधनानामनहङ्कारलक्षणं साधनं मूलम् । अहङ्कारे सति<br>
अमानित्वादेर्दुःसम्पादत्वादित्याशयेनाह-अहम्भावेति ॥ ३१ ॥</p>
<p>भगीरथ उवाच ।</p>
<p>शरीरेऽस्मिंश्चिरारूढो गिरौ तरुरिव स्वके ।<br>
अहम्भावो महाभाग वद मे त्यज्यते कथम् ॥ ३२ ॥</p>
<p>तर्हि तत्परित्यागोपायमेव मे वदेति पृच्छति-शरीर इति ॥ ३२ ॥</p>
<p>त्रितल उवाच ।</p>
<p>पौरुषेण प्रयत्नेन त्यक्त्वा भोगौघभावनाम् ।<br>
गत्वा विकसितां सत्तामहङ्कारो विलीयते ॥ ३३ ॥</p>
<p>विकसितामकामोपहतत्वेन स्फुटीभूतां सत्तां शुद्धात्माकारतां गत्वा स्थितस्येति<br>
शेषः ॥ ३३ ॥</p>
<p>यन्त्रणापञ्जरं यावद्भग्नं लज्जादिनाखिलम् ।<br>
अकिञ्चनत्वशेषेण स्फुटा तावदहङ्कृतिः ॥ ३४ ॥</p>
<p>त्यक्तराज्यं मां जना न बहुमन्यन्ते शत्रवश्चोपहसिष्यन्ति<br>
सर्वाभिलषितपूरणसमर्थोऽहं कथं भिक्षामटिष्यामि कथं कदन्नपानादिना<br>
जीविष्यामीत्यादिचिन्ताप्रयुक्तलज्जाभिमानादिना कृतं गृहे पूर्ववदेव<br>
नियन्त्रणालक्षणं पञ्जरं यावदकिञ्चनत्वशेषेण सर्वत्यागेन न भग्नन्न्<br>
तावदहङ्कृतिः स्फुटा अत्यन्तविकसिता नृत्यतीत्यर्थः ॥ ३४ ॥</p>
<p>सर्वमेतद्धिया त्यक्त्वा यदि तिष्ठसि निश्चलः ।<br>
तदहङ्कारविलये त्वमेव परमं पदम् ॥ ३५ ॥</p>
<p>तत् तर्हि ॥ ३५ ॥</p>
<p>शान्ताशेषविशेषणो विगतभीः सन्त्यक्तसर्वैषणो गत्वा<br>
नूनमकिञ्चनत्वमरिषु त्यक्त्वा समग्रां श्रियम् ।<br>
शान्ताहङ्कृतिरस्तदेहकलनस्तेष्वेव भिक्षामटन्मामप्युज्झितवानलं यदि<br>
भवस्युच्चैस्त्वमुच्चैरसि ॥ ३६ ॥</p>
<p>सर्वत्यागमेवावश्यकर्तव्यतया प्रपञ्चयति-शान्तेति । शान्तान्यनन्तानि<br>
छत्रचामरादीनि राजविशेषणानि यस्य तथाविधः सन्नूनमत्यन्तमकिञ्चनः सन्<br>
समग्रां श्रियमरिषु त्यक्त्वा अस्तदेहाभिमानस्तेष्वरिष्वेव भिक्षामटन्सन् मां<br>
गुरुमपि अलं पूर्णः सन् प्रष्टव्यार्थपरिशेषाभावादुज्झितवान्न तु शुश्रूषणेन ।<br>
यावदायुस्त्रयो वन्द्या वेदान्तो गुरुरीश्वरः<br>
इत्यादिशास्त्राप्रामाण्यप्रसङ्गादीदृशलक्षणसम्पन्नो यदि भवसि तर्हि<br>
सर्वमुमुक्षुगुणैरुच्चैर्भूतस्त्वमुच्चैः सर्वोत्कृष्टं ब्रह्मैवासि न ते<br>
संसारसम्भावनापीत्यर्थः ॥ ३६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
भगीरथोपदेशो नाम चतुःसप्ततितमः सर्गः ॥ ७४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भगीरथोपदेशो नाम चतुःसप्ततितमः सर्गः ॥ ७४ ॥</p>
<h1 id="०७५">०७५</h1>
<p>पञ्चसप्ततितमः सर्गः ७५</p>
<p>श्रीवसिष्ठ उवाच ।</p>
<p>अथ तस्य गुरोर्वक्त्रादित्याकर्ण्य भगीरथः ।<br>
मनस्याहितकर्तव्यः स्वव्यापारपरोऽभवत् ॥ १ ॥</p>
<p>मखव्याजेन सर्वस्वत्यागो राज्ञोऽत्र वर्ण्यते ।<br>
भैक्षचर्या क्वचिच्छैले त्रितलेन समं स्थितिः ॥</p>
<p>मनसि आहितं निश्चितं वक्ष्यमाणं कर्तव्यं येन तथाविधः सन् ॥ १ ॥</p>
<p>ततः कतिपयेष्वेव वासरेषु गतेषु सः ।<br>
अग्निष्टोममखं चक्रे सर्वत्यागैकसिद्धये ॥ २ ॥</p>
<p>अग्निष्टोमग्रहणन्न् विश्वजित्पर्यन्तानां सोमसंस्थानामुपलक्षणम् ॥ २ ॥</p>
<p>गोभूम्यश्वहिरण्यादि ददौ धनमशेषतः ।<br>
द्विजेभ्यो निजबन्धुभ्यो गुण्यगुण्यविचारयन् ॥ ३ ॥</p>
<p>अगुणि श्रुताध्ययनादिविकलमपि अविचारयन् । तद्विचारे विलम्बापत्तेः ॥ ३ ॥</p>
<p>दिवसत्रयमात्रेण सर्वमेव परित्यजन् ।<br>
असुमात्रावशेषोऽसावासीद्राजा भगीरथः ॥ ४ ॥</p>
<p>असवः प्राणास्तन्मात्रावशेषः ॥ ४ ॥</p>
<p>अथ सर्वार्थरिक्तं तत्खिन्नप्रकृतिपौरकम् ।<br>
सीमान्तिने तृणमिव राज्यन्न् स्वमरये ददौ ॥ ५ ॥</p>
<p>सीमान्तिने सीमान्ते सन्निहिताय ॥ ५ ॥</p>
<p>आक्रान्ते द्विषता राज्ये मुनिः सद्मनि मण्डले ।<br>
अधोवासोवशेषोऽसौ निर्जगाम स्वमण्डलात् ॥ ६ ॥</p>
<p>अधोवासः कौपीनाच्छादनं तदवशेषः ॥ ६ ॥</p>
<p>यत्र न ज्ञायते नाम्ना यत्र न ज्ञायते मुखात् ।<br>
तत्र ग्रामेष्वरण्येषु दूरेषूवास धैर्यवान् ॥ ७ ॥</p>
<p>यत्र स्वयं दृष्टोऽपि जनैर्भगीरथनाम्ना न ज्ञायते । यत्र च<br>
जनमुखात्स्वनामापि न ज्ञायते न श्रूयते तत्र तादृशेषु ॥ ७ ॥</p>
<p>इत्यल्पेनैव कालेन प्रशान्तसकलैषणः ।<br>
परमेण शमेनासावाप विश्रान्तिमात्मनि ॥ ८ ॥</p>
<p>इति अनया रीत्या वर्तमानः ॥ ८ ॥</p>
<p>भ्रमन्द्वीपानि भूपीठे कदाचित्कालयोगतः ।<br>
अवशः शत्रुणाक्रान्तं स्वमेव प्राप तत्पुरम् ॥ ९ ॥</p>
<p>द्वीपानि नद्यन्तरितानि मण्डलानि । अवशः सन् दर्शनाधीनचित्तः ॥ ९ ॥</p>
<p>नानागारांश्च तत्रासौ प्रवाहपतितांश्च तान् ।<br>
पौरांश्च मन्त्रिणश्चैव शमी भिक्षामयाचत ॥ १० ॥</p>
<p>प्रवाहपतितान् क्रमप्राप्तान् नानागारान् । छान्दसं पुंस्त्वम् । प्राप्येति शेषः ॥ १० ॥</p>
<p>विविदुस्ते नृपं पौरा मन्त्रिणश्च भगीरथम् ।<br>
पूजयामासुरथ तं सविषादाः सपर्यया ॥ ११ ॥</p>
<p>विविदुः परिचिक्युः ॥ ११ ॥</p>
<p>प्रभो राज्यं गृहाणेति प्रार्थितोऽप्यरिणा मुनिः ।<br>
नादत्तेऽनादृताशेषस्तृणमप्यशनादृते ॥ १२ ॥</p>
<p>अनादृतमशेषं राज्यं येन ॥ १२ ॥</p>
<p>कतिचिद्दिवसांस्तत्र नीत्वाऽन्यत्र जगाम सः ।<br>
भगीरथोऽयं हा कष्टमिति लोकेन शोचितः ॥ १३ ॥</p>
<p>शोचितः शोकविषयीकृतः ॥ १३ ॥</p>
<p>अथान्यत्रोपशान्तात्मा परिविश्रान्तधीः सुखी ।<br>
आत्मारामं कदाचित्तु स प्राप त्रितलं गुरुम् ॥ १४ ॥</p>
<p>स्वमेव स्वागतं कृत्वा तेन सार्धं भगीरथः ।<br>
कञ्चित्कालमुवासाद्रौ वने ग्रामे पुरे जने ॥ १५ ॥</p>
<p>स्वमेव गुरुमिति पूर्वान्वयि । स्वागतग्रहणन्न् वन्दनाद्युपलक्षणम् ॥ १५ ॥</p>
<p>समतामुपयातौ तौ गुरुशिष्यौ समौ स्थितौ ।<br>
कलयामासतुः स्वस्थौ विनोदं देहधारणम् ॥ १६ ॥</p>
<p>विनोदं कुतूहलभूतं देहधारणम् ॥ १६ ॥</p>
<p>किमयं धार्यते देहः किं वानेनोज्झितेन नः ।<br>
यथाक्रमं यथाचारं तिष्ठत्वेष यथास्थितम् ॥ १७ ॥</p>
<p>यथाक्रमं यथाशास्त्रोक्तक्रमम् । यथाचारं वृद्धाचारमनुसृत्य च तिष्ठतु<br>
॥ १७ ॥</p>
<p>इति निश्चित्य तिष्ठन्तौ तौ वनाद्वनगामिनौ ।<br>
अनानन्दं परानन्दं नासुखं न च मध्यमम् ॥ १८ ॥</p>
<p>न विद्यन्ते विषयानन्दा यत्र तथाविधं परानन्दं प्रापतुरिति शेषः । तदेव<br>
विशिनष्टि-नासुखमिति । असुखं दुःखं तद्रहितम् । मध्यमं<br>
सुखदुःखोभयशून्यान्तरालावस्था तद्भिन्नम् ॥ १८ ॥</p>
<p>धनानि वाजिविभवाद्यैश्वर्यं चाष्टधोदितम् ।<br>
सिद्धैरप्यर्पितं तुष्टैर्मेनाते जर्जरं तृणम् ॥ १९ ॥</p>
<p>तयोर्मानुषभोगोष्विव दिव्यभोगेष्वपि वैराग्यदार्ढ्यं दर्शयति-धनानीति ।<br>
तच्चरितसन्तुष्टैः सिद्धैर्ब्रह्मादिभिरर्पितं दत्तमणिमादिभेदेनाष्टधा उदितं<br>
प्रसिद्धमैश्वर्यं च जर्जरं जीर्णतमं तृणमिव मेनाते ॥ १९ ॥</p>
<p>स्वकर्मणैव देहोऽयं यावत्सत्त्वमनिच्छया ।<br>
धारणीय इति स्वेन कर्मणैवाथ तस्थतुः ॥ २० ॥</p>
<p>स्वारम्भकेण प्रारब्धकमेणैव यावत्सत्त्वं यावदायुर्धारणीय इति निश्चित्य<br>
तस्थतुः ॥ २० ॥</p>
<p>अभिननन्दतुरागतमुत्तमौ निजसमाचरणक्रमजं मुनी ।<br>
सुखमसौख्यमभीप्सितवर्जितौ समसमेऽतिसमौ शमिनौ स्वतः ॥ २१ ॥</p>
<p>तौ मुनी निजेन पूर्वसमाचरणक्रमेण जातं सुखमसौख्यं दुःखमपि<br>
अभिननन्दतुः । यतस्तौ समेभ्योऽपि समे ब्रह्मणि अतिसमौ एकरसीभूतौ सन्तौ<br>
स्वतस्तत्स्वभावादेव शमिनौ परमशान्तिमन्तौ ॥ २१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
भगीरथनिर्वाणं नाम पञ्चसप्ततितमः सर्गः ॥ ७५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भगीरथनिर्वाणं नाम पञ्चसप्ततितमः सर्गः ॥ ७५ ॥</p>
<h1 id="०७६">०७६</h1>
<p>षट्सप्ततितमः सर्गः ७६</p>
<p>श्रीवसिष्ठ उवाच ।</p>
<p>अथैकदा पुरे श्रेष्ठे कस्मिंश्चिन्मण्डलान्तरे ।<br>
अनपत्यं नृपं मृत्युरहन्मत्स्य इवामिषम् ॥ १ ॥</p>
<p>पुनर्भगीरथस्येह राज्यप्राप्तिरुदीर्यते ।<br>
आराध्य ब्रह्मरुद्रादीन् गङ्गायाश्चावतारणम् ॥</p>
<p>कोसलमण्डलाद्भगीरथास्पदमण्डलाच्च मण्डलान्तरे । अहन् हतवान् । आमिषं<br>
क्षुद्रमत्स्यादि ॥ १ ॥</p>
<p>तत्र प्रकृतयः खिन्ना नष्टदेशक्रमा नृपम् ।<br>
अन्विष्यन्ति स्म संयुक्तं गुणलक्ष्म्या विशालया ॥ २ ॥</p>
<p>नष्टो देशस्य क्रमः पालनमर्यादा येषां तथाविधाः सन्तः पालनसमर्थया<br>
गुणलक्ष्म्या संयुक्तं नृपमन्विष्यन्ति स्म ॥ २ ॥</p>
<p>तं भगीरथमासाद्य स्थिरं भिक्षाचरं मुनिम् ।<br>
परिज्ञाय समानीय सैन्ये चक्रुर्महीपतिम् ॥ ३ ॥</p>
<p>सर्वगुणलक्ष्मीसमन्वितोऽयमिति परिज्ञाय प्रत्यभिज्ञाय तत्रागते सैन्येऽभिषिच्य<br>
महीपतिं चक्रुः ॥ ३ ॥</p>
<p>भगीरथः क्षणेनैव प्रावृषीवाम्बुना सरः ।<br>
वलितः सेनया गुर्व्या झटित्याशिश्रिये गजम् ॥ ४ ॥</p>
<p>झटिति गजं आशिश्रिये आरुरोह ॥ ४ ॥</p>
<p>भगीरथो जगन्नाथो जयतीति जनारवैः ।<br>
नीरन्ध्रतामुपाजग्मुर्गिरीन्द्राणां महागुहाः ॥ ५ ॥</p>
<p>नीरन्ध्रतां पूर्णताम् ॥ ५ ॥</p>
<p>तत्र तं पालयन्तं तद्राज्यं राजानमादृताः ।<br>
आजग्मुः प्राक्प्रकृतयः प्राहुरित्थं नृपाधिपम् ॥ ६ ॥</p>
<p>तस्मिन्नेव काले दैवात्कोसलराज्यहारिणोऽपि मरणादयोध्यास्था अपि प्रकृतयो<br>
भगीरथमागत्यप्रार्थयामासुरित्याह-तत्रेति । भगीरथस्यैव प्राक्तना<br>
मन्त्रिपुरोहितादिप्रकृतयः ॥ ६ ॥</p>
<p>प्रकृतय ऊचुः ।</p>
<p>राजन्नस्माकमधिपो यस्त्वया स पुरस्कृतः ।<br>
मृत्युना विनिगीर्णोऽसौ मत्स्येनेवामिषं मृदु ॥ ७ ॥</p>
<p>राज्यं त्यजता त्वया यः सीमान्तवासी अरिः राज्यदानेन पुरस्कृतः असौ ॥ ७ ॥</p>
<p>तत्तत्पालयितुं राज्यं प्रसादं कर्तुमर्हसि ।<br>
अप्रार्थितोपयातानां त्यागोऽर्थानां च नोचितः ॥ ८ ॥</p>
<p>तत्तस्माद्धेतोस्तत्प्राक्तनं राज्यम् ॥ ८ ॥</p>
<p>श्रीवसिष्ठ उवाच ।</p>
<p>इति सम्प्रार्थितो राजा तदङ्गीकृत्य तद्वचः ।<br>
सप्तसागरचिह्नायाः स बभूव भुवः पतिः ॥ ९ ॥</p>
<p>समः शान्तमना मौनी वीतरागो विमत्सरः ।<br>
प्राप्तकार्यैककरणः स तिरोहित विस्मयः ॥ १० ॥</p>
<p>मौनी मितहितसत्यवाक् । तिरोहितस्तत्त्वज्ञानेन बाधितो विस्मयो महत्यपि कौतुके<br>
आश्चर्यताबुद्धिर्यस्य ॥ १० ॥</p>
<p>पातालतलनष्टानां सागराकारकारिणाम् ।<br>
पितामहानां गङ्गाम्बु शुश्रुवे तारणक्षमम् ॥ ११ ॥</p>
<p>अश्वान्वेषणाय भूमेः खननात्सागराकारं गर्तं कर्तुं शीलं येषाम् ।<br>
कपिलक्रोधाग्निना पातालतले नष्टानां भस्मीभूतानां स्वपितामहानां<br>
गङ्गाम्बु प्लावनेन जलाञ्जलिदानेन च तारणक्षमं न प्राकृतं जलमिति<br>
तार्क्ष्यवचनं जनपरम्परया तेन शुश्रुवे इत्यर्थः ॥ ११ ॥</p>
<p>तदा किल स्वर्गनदी वहति स्म न भूतले ।<br>
पितॄणां भूतविख्योऽभूत्तेन गङ्गाजलाञ्जलिः ॥ १२ ॥</p>
<p>तदानीं भूतले गङ्गा स्थितैव तत्रैव जलाञ्जलिः कुतो न दत्त इत्याशङ्क्त्याह##-<br>
विख्या प्रख्यातिर्यस्य तथाविधोऽभूदित्यर्थः ॥ १२ ॥</p>
<p>भगीरथेन च महीमवतारयितुं दिवः ।<br>
गङ्गां गृहीतो नियमस्ततःप्रभृति भूभृता ॥ १३ ॥</p>
<p>ततस्तच्छ्रवणदिनात्प्रभृति ॥ १३ ॥</p>
<p>ततो राज्यं परित्यज्य मन्त्रिणां भूपतिः शमी ।<br>
तपसे कार्यकार्येहो जगाम विजनं वनम् ॥ १४ ॥</p>
<p>गङ्गावतरणकार्यार्थं यत्तप-आदि कार्यं तदर्था ईहा चेष्टा यस्य ॥ १४ ॥</p>
<p>तत्र वर्षसहस्रैश्च समाराध्य पुनः पुनः ।<br>
ब्रह्माणं शङ्करं जह्नुं भुवि गङ्गामयोजयत् ॥ १५ ॥</p>
<p>अयोजयत् अवतार्य संयोजितवान् ॥ १५ ॥</p>
<p>ततः प्रभृत्यमलतरङ्गभङ्गिनी जगत्पतेः शशिविभृदङ्गसङ्गिनी ।<br>
नभस्तलान्निपतति गां त्रिमार्गगा महात्मनामिव बहुपुण्यसन्ततिः ॥ १६ ॥</p>
<p>जगत्पतेः शशिविभृतः शिवस्याङ्गसङ्गिनी शिरसि सङ्गता ।<br>
सापेक्षत्वादसमर्थत्वेऽपि समासश्छान्दसः । जगत्पेतेर्ब्रह्मणो वा नियोगादिति<br>
शेषः । नभस्तलाद्गां भूमिं निपतति । महात्मनां स्वर्गिणां बह्वी<br>
पुण्यसन्ततिरिवेत्युत्प्रेक्षा ॥ १६ ॥</p>
<p>स्फुरत्तरङ्गभङ्गिनी स्वफेनपुञ्जहासिनी प्रसन्नपुण्यमञ्जरीयुतेव<br>
धर्मसन्ततिः ।<br>
भगीरथे महीपतौ यशःप्रचारवीथिका तदा हि सा त्रिमार्गगा महीतले बभूव<br>
॥ १७ ॥</p>
<p>भगीरथे महीपतौ सञ्जातस्य शाश्वतस्य यशस आसमुद्रं प्रचारार्थं वीथिका इति<br>
रूपकोत्प्रेक्षा ॥ १७ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
गङ्गावतरणं नाम षट्सप्ततितमः सर्गः ॥ ७६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
गङ्गावतरणं नाम षट्सप्ततितमः सर्गः ॥ ७६ ॥</p>
<h1 id="०७७">०७७</h1>
<p>सप्तसप्ततितमः सर्गः ७७</p>
<p>श्रीवसिष्ठ उवाच ।</p>
<p>एतामवष्टभ्य दृशं भगीरथधिया धृताम् ।<br>
समः स्वस्थो यथाप्राप्तं कार्यमाहर शान्तधीः ॥ १ ॥</p>
<p>चूडालाख्यानमुक्तार्थद्रढिम्नेत्रावतार्यते ।<br>
शिखिध्वजस्य माहात्म्यं विवाहक्रीडनक्रमाः ॥</p>
<p>भगीरथेन पश्चाद्राज्यकाले धिया धृताम् ॥ १ ॥</p>
<p>इदं पूर्वं परित्यज्य क्रोडीकृत्य मनःखगम् ।<br>
शान्तमात्मनि तिष्ठ त्वं शिखिध्वज इवाचलः ॥ २ ॥</p>
<p>इदं विभवजातं परित्यज्य । मनःखगं क्रोडीकृत्य हृदि निरुद्ध्य ॥ २ ॥</p>
<p>श्रीराम उवाच ।</p>
<p>कोऽसौ शिखिध्वजो नाम कथं वा लब्धवान्पदम् ।<br>
एतन्मे कथय ब्रह्मन्भूयो बोधविवृद्धये ॥ ३ ॥</p>
<p>श्रीवसिष्ठ उवाच ।</p>
<p>द्वापरे भवतां पूर्वमिदानीं च भविष्यतः ।<br>
तेनैव सन्निवेशेन दम्पती स्निग्धतां गतौ ॥ ४ ॥</p>
<p>दम्पती जायापती पूर्वकल्पे द्वापरे अभूताम् । इदानीमष्टाविंशे<br>
चतुर्युगेऽग्रिमद्वापरे तेनैव सन्निवेशेन भविष्यतः ॥ ४ ॥</p>
<p>श्रीराम उवाच ।</p>
<p>यत्पूर्वमासीद्भगवंस्तदिदानीं तथैव हि ।<br>
भविष्यति किमर्थं वै वद मे वदतां वर ॥ ५ ॥</p>
<p>भूतभविष्यतोः सादृश्ये को हेतुरिति रामप्रश्नार्थः ॥ ५ ॥</p>
<p>श्रीवसिष्ठ उवाच ।</p>
<p>जगन्निर्माणनियतेरस्या ब्रह्मादिसंविदः ।<br>
ईदृश्यवस्थितिर्नित्यमनिवार्यस्वभावजा ॥ ६ ॥</p>
<p>जगन्निर्माणे नियतिरूपाया ब्रह्मादीनां सत्यसङ्कल्पसंविदः । अनिवार्यस्वभाव एव<br>
तद्धेतुरित्यर्थः ॥ ६ ॥</p>
<p>यदन्यद्बहुशो भूत्वा पुनर्भवति भूरिशः ।<br>
अभूत्वैव भवत्यन्यः पुनश्च न भवत्यलम् ॥ ७ ॥</p>
<p>ईदृशीत्युक्तं प्रपञ्चयति-यदिति । यथा एकस्मिन्नाम्रतरौ अन्यदन्यत्फलं<br>
बहुशो भूत्वा पुनः पुनस्तादृशमेव भूरिशो भवति । स्कन्धवटस्तु अभूत्वैव<br>
भवति स च छिन्नः पुनस्तस्मिन्न भवति ॥ ७ ॥</p>
<p>अन्यत्प्राक्सन्निवेशाढ्यं सादृश्येन विवल्गति ।<br>
सदृशा विषमाश्चैव यथा सरसि वीचयः ॥ ८ ॥</p>
<p>ता एवान्याश्च दृश्यन्ते व्यवस्थाः संसृतौ तथा ।<br>
तस्माद्राजेव भूयोऽपि वक्ष्यमाणकथेश्वरः ॥ ९ ॥</p>
<p>संसृतौ शिखिध्वजादिसंसारेऽपि तथेत्यर्थः । राजा अतीतशिखिध्वज इव<br>
वक्ष्यमाणकथायां वर्ण्यत्वेन ईश्वरो नायकः ॥ ९ ॥</p>
<p>भविष्यति महातेजास्तद्वृत्तान्तमिमं शृणु ।<br>
द्वापरे पूर्वमभवदतीते सप्तमे मनौ ॥ १० ॥</p>
<p>चतुर्युगे चतुर्थे तु सर्गेऽस्मिन्कुरुणां कुले ।<br>
जम्बूद्वीपे प्रसिद्धस्य विन्ध्यस्यादूरसंस्थिते ॥ ११ ॥</p>
<p>कुरुणां कुरुदेशाधिपतीनां कुर्वपत्यानां च कुले वंशे । तद्राजप्रत्ययस्य<br>
बहुषु लुक् । नामि दीर्घाभावश्छान्दसः ॥ ११ ॥</p>
<p>मालवानां पुरे श्रीमाञ्छिखिध्वज इतीश्वरः ।<br>
धैर्यौदार्यदशायुक्तः क्षमाशमदमान्वितः ॥ १२ ॥</p>
<p>मालवानां पुरे उज्जयिन्यामिति यावत् ॥ १२ ॥</p>
<p>शूरः शुभसमाचारो मौनी गुणगणाकरः ।<br>
आहर्ता सर्वयज्ञानां जेता सर्वधनुष्मताम् ॥ १३ ॥</p>
<p>कर्ता सकलकार्याणां भर्ता पूर्ववपुर्भुवः ।<br>
पेशलस्निग्धमधुरो विदग्धः प्रीतिसागरः ॥ १४ ॥</p>
<p>सकलानां वापीकूपतडागारामादिकार्याणाम् । विदग्धो लोकशास्त्रनिष्णातः ॥ १४ ॥</p>
<p>सुन्दरः शान्तसुभगः प्रतापी धर्मवत्सलः ।<br>
वदिता विनयार्थानां दाता सकलसम्पदाम् ॥ १५ ॥</p>
<p>शान्तश्चासौ सुभगः सौभाग्यलक्षणयुक्तश्च विनयार्थानां परेषामपि<br>
विनयशिक्षाहेतूनां वाक्यानां वदिता वक्ता ॥ १५ ॥</p>
<p>भोक्ता सत्सङ्गसहितः सुश्रोता सकलश्रुतेः ।<br>
वेदासौ माननाशून्यः स्त्रैणं तृणवदस्पृशन् ॥ १६ ॥</p>
<p>सर्वं वेद जानाति तथापि मानना अभिज्ञताभिमानस्तच्छून्यः । स्त्रैणं<br>
स्त्रीव्यसनादि ॥ १६ ॥</p>
<p>पितरि स्वर्गमापन्ने बाल एवोत्तमौजसा ।<br>
कृत्वा षोडशवर्षाणि स्वयन्न् दिग्विजयं वशी ॥ १७ ॥</p>
<p>उत्तमेन ओजसा स्वबाहुवीर्येण । अनेन पिता माण्डलिक एवासीदसौ स्वबाहुवीर्येणैव<br>
सम्राट् सम्पन्न इति गम्यते ॥ १७ ॥</p>
<p>नूनं साम्राज्यसम्पत्त्या भूमण्डलमयोजयत् ।<br>
अतिष्ठद्विगताशङ्कं पालयन्धर्मतः प्रजाः ॥ १८ ॥</p>
<p>साम्राज्यप्रयुक्तया सम्पत्त्या । तदा हि क्वापि दस्यूनामभावात्प्रजानां धनं<br>
वर्धत इति विगतजेतव्यशत्रुसद्भावाशङ्कम् ॥ १८ ॥</p>
<p>स धीमान्मन्त्रिभिः सार्धं यशसा शुक्लयन्दिशः ।<br>
अथ गच्छत्सु वर्षेषु वसन्ते प्रोल्लसत्यलम् ॥ १९ ॥</p>
<p>वर्षेषु गच्छत्सु । यौवने प्राप्ते सतीति यावत् । अथास्य चेतः कान्तां प्रति समुत्सुकं<br>
बभूवेति पञ्चमेन सम्बन्धः ॥ १९ ॥</p>
<p>पुष्पेषु जृम्भमाणेषु स्फुरत्सु शशिरश्मिषु ।<br>
मञ्जरीजालदोलासु विटपान्तःपुरान्तरे ॥ २० ॥</p>
<p>विटपः शाखा तल्लक्षणे अन्तःपुरान्तरे मञ्जरीजालदोलासु अलिनां मिथुनेषु<br>
गायत्स्विति व्यवहितेनान्वयः ॥ २० ॥</p>
<p>रजःकर्पूरधवले वलद्दलकपाटके ।<br>
आमोदविलसत्पुष्पगुलुच्छकवितानके ॥ २१ ॥</p>
<p>तदेवान्तःपुरं तत्सामग्रीकल्पनेन वर्णयति-रज इति ॥ २१ ॥</p>
<p>गायत्सु गहनेषूच्चैर्मिथुनेष्वलिनां मिथः ।<br>
आवाति मधुरे वायौ शशिशीकरशीतले ॥ २२ ॥</p>
<p>शशिना शीकरैश्च शीतले ॥ २२ ॥</p>
<p>कदलीकन्दलीकच्छतलपल्लवलासिनि ।<br>
कान्तां प्रति बभूवास्य वसच्चेतः समुत्सुकम् ॥ २३ ॥</p>
<p>कदली प्रसिद्धा । कन्दल्यो गुल्मभेदास्तेषां कच्छप्रायेषु तलेषु पल्लवेषु च लासिनि<br>
लास्य शीले इति शैत्यमान्द्योपपादकं वायोर्विशेषणम् । वसदित्युक्त्या पूर्वमेव<br>
गुणसौन्दर्यादिश्रवणाच्चूडालायामनुरक्तमिति गम्यते ॥ २३ ॥</p>
<p>क्षीबं कुसुमसम्भारसौगन्ध्यमधुरासवैः ।<br>
मनो नान्यास्पदं चक्रे सवसन्तमिवोदितम् ॥ २४ ॥</p>
<p>कुसुमसम्भाराणां सौगन्ध्यलक्षणैर्मधुरैरासवैः क्षीबं मत्तं सत्<br>
सवसन्तं वनमिव उदितं रागपल्लवितं मनः अन्यास्पदं<br>
कान्तातिरिक्तविषयावलम्बनं न चक्रे ॥ २४ ॥</p>
<p>उद्यानवनदोलासु लीलाकमलिनीषु च ।<br>
कदा प्रणयिनीं मुग्धां हेमाब्जमुकुलस्तनीम् ॥ २५ ॥</p>
<p>तदौत्सुक्यप्रकारं प्रपञ्चयति-उद्यानेत्यादिना ॥ २५ ॥</p>
<p>करिष्ये कामिनीमङ्के पर्यङ्के कुङ्कुमाङ्किताम् ।<br>
कदा कमलवल्लीनां दोलास्वलिरिवालिनीम् ॥ २६ ॥</p>
<p>आलोलां तां निवेक्ष्यामि बालां भुजलतानुगाम् ।<br>
मृणालहारकुन्देन्दुवृन्दवल्ल्यभिलाषिणी ॥ २७ ॥</p>
<p>निवेक्ष्यामि परिणेष्यामि । ममेव तस्या अपि स्वाभिलाषप्रयुक्तसन्तापः कदा स्याद्येन<br>
शीघ्रं घटना स्यादित्याशयेनाह-मृणालेति । वृन्दवल्ल्यः<br>
पुष्पितलतागृहात्मना वृन्दीभूता वल्ल्यस्तदभिलाषिणी ॥ २७ ॥</p>
<p>मत्कृते मदनातप्ता कदा स्यादिन्दुसुन्दरी ।<br>
इति चिन्तापरो भूत्वा कुसुमावचयोन्मुखः ॥ २८ ॥</p>
<p>विजहार वनान्तेषु कुसुमोपवनेषु च ।<br>
वनोपवनलेखासु लीलाकमलिनीषु च ॥ २९ ॥</p>
<p>वल्लीवलयगेहेषु विविधोद्यानभूमिषु ।<br>
वनोपवनविन्यासवर्णनावलितासु च ॥ ३० ॥</p>
<p>वनानामुपवनानां च गुणानुवर्णने आवलितासु कथासु चारमतेति सप्तमीनां<br>
सम्बन्धः ॥ ३० ॥</p>
<p>शृङ्गाररसगर्भासु कथास्वरमतोन्मनाः ।<br>
हृदि हारलसत्कायविलोलालकवल्लरीः ॥ ३१ ॥</p>
<p>कुमारीः पूजयामास सुवर्णकलशस्तनीः ।<br>
एतन्मन्ये विदुर्भव्या मन्त्रिणो नृपनिश्चयम् ॥ ३२ ॥</p>
<p>कुमारीः हृदि पूजयामास बहुमेने साङ्कल्पिकभूषणैरलञ्चक्रे वा । मन्ये<br>
इत्यव्ययं वितर्के । वितर्कवचनं वसिष्ठस्य वाक्यालङ्कारार्थम् ॥ ३२ ॥</p>
<p>इङ्गिताकारवेदित्वमेव मन्त्रिपदं परम् ।<br>
अथ तस्य विवाहाय मन्त्रिवर्गो विचारयन् ॥ ३३ ॥</p>
<p>मन्त्रिणां पदं लक्षणम् । परस्परानुरागगुणशीलकुलादिसम्पत्तिं विचारयन् ॥ ३३ ॥</p>
<p>सुराष्ट्राधिपतेः कन्यां ययाचे यौवतान्विताम् ।<br>
नवयौवनसम्पन्नां भार्यात्वे विधिनोत्तमाम् ॥ ३४ ॥</p>
<p>युवतीनां समूहो यौवतम् । भस्याढे तद्धिते इति पुंवद्भावः । तेनान्विताम् । नवेन<br>
यौवनेन वयसा च सम्पन्नाम् ॥ ३४ ॥</p>
<p>उपयेमे स तामात्मसदृशीं प्रतिमामिव ।<br>
चूडालेति भुवि ख्याता नाम्ना नृपतिसुन्दरी ॥ ३५ ॥</p>
<p>प्रतिमां प्रतिच्छायामिव सदृशीमनुरूपाम् ॥ ३५ ॥</p>
<p>सा तं भर्तारमासाद्य रेजे फुल्लेव पद्मिनी ।<br>
नीलनीरजनेत्रां तां चूडालां स शिखिध्वजः ॥ ३६ ॥</p>
<p>स्नेहाद्विकासयामास सूर्यो देवो यथाब्जिनीम् ।<br>
अवर्धत तयोः प्रीतिरन्योन्यार्पितचेतसोः ॥ ३७ ॥</p>
<p>विकासयामास प्रसादयामास ॥ ३७ ॥</p>
<p>हावभावविलासाढ्यैरङ्गैर्नवलतेव सा ।<br>
सुमन्त्र्यर्पितसर्वार्थः स सुखी सुस्थितप्रजाः ॥ ३८ ॥</p>
<p>हावभावादयः शृङ्गारचेष्टाभेदास्तदाढ्यैरङ्गैर्नवलतेव सा शुशुभे इति<br>
शेषः । शोभनै राजचित्तानुवर्तिभिरनुरक्तैर्मन्त्रिभिरर्पिताः सर्वे उपभोग्यार्था<br>
यस्मै । अथवा शोभनैर्धार्मिकैर्मन्त्रिभिः सर्वेभ्योऽर्थिभ्यः अर्पिताः सर्वे<br>
अभिलषितार्था यस्य । अत एव सुस्थितप्रजास्तत्पालनविक्षेपरहितः सन् रेमे ॥ ३८ ॥</p>
<p>राजहम्स इवाब्जिन्या रेमे दयितया तया ।<br>
अन्तःपुरेषु दोलासु लीलाकमलिनीषु च ॥ ३९ ॥</p>
<p>उद्यानेषु विहारेषु लतापुष्पग्रहेषु च ।<br>
कदम्बवनलेखासु चन्दनागुरुवीथिषु ॥ ४० ॥</p>
<p>चन्दनागुरु सुगन्धितासु वीथिषु चन्दनागुरुवृक्षाणां पङ्क्तिषु च ॥ ४० ॥</p>
<p>मन्दारदामलोलासु कदलीकन्दलीषु च ।<br>
पुरान्तेषु वनान्तेषु दिगन्तेषु सरस्सु च ॥ ४१ ॥</p>
<p>जङ्गलेषु जनान्तेषु जम्बूजम्बीरजातिषु ।<br>
बभूवाह्लादकं सर्वं तयोरन्योन्यचेष्टितम् ॥ ४२ ॥</p>
<p>सद्वर्षयोर्धुरवरैर्द्युभूम्योरिव कान्तयोः ।<br>
नित्यमेव [नित्यमेवावियुक्तत्वात् इति पाठः ।]<br>
वियुक्तत्वात्प्रियत्वाच्चेष्टितस्य च ॥ ४३ ॥</p>
<p>धुरवरैर्बलीवर्दैः कृष्टेषु क्षेत्रेषु सत् रमणीयं वर्षं<br>
वृष्टिर्ययोस्तथाविधयोर्मेघसस्यसम्पत्कान्तयोर्द्युभूम्योरिव ॥ ४३ ॥</p>
<p>मिथः कलाकलापस्य कोविदौ तौ बभूवतुः ।<br>
स्वरूपमेकमेवैतौ दधतुर्मित्रतां गतौ ॥ ४४ ॥</p>
<p>मिथः अन्योन्यस्माच्छिक्षणादन्योन्यसाम्यार्थित्वाच्च कोविदौ प्राज्ञतरौ अत एव<br>
सर्वगुणसाम्म्यादनुरागेण ताद्रूप्यरञ्जनाच्च जीवैक्यमिव सम्पन्नमित्याह##-</p>
<p>अन्योन्यहृदयस्थत्वादिव सङ्क्रान्तमक्षतम् ।<br>
सर्वशास्त्रार्थवैदग्ध्यं चित्राद्यपि मुखात्प्रभोः ॥ ४५ ॥</p>
<p>अन्योन्यहृदयस्थत्वाद्देहद्वयसङ्क्रान्तमेकमेव जीवस्वरूपम् ।<br>
चित्रादिशिल्पवैदग्ध्यमपि तत्तच्छिल्पकुशलानां मुखादागृह्य अभ्यस्य ॥ ४५ ॥</p>
<p>बालः कालादिवागृह्य साऽसीत्सर्वार्थपण्डिता ।<br>
नृत्यवाद्यादि यावच्च चूडालावदनादसौ ॥ ४६ ॥</p>
<p>यथा बालो बटुः द्वादशवर्ष वेदब्रह्मचर्यमिति शास्त्रनियतकालाद्वेदविद्यां<br>
गृह्णाति तद्वत् । सा चूडाला । असौ शिखिध्वजः ॥ ४६ ॥</p>
<p>अशिक्षत बभूवाथ कलानामतिकोविदः ।<br>
अमावास्यामिवेन्द्वर्कावन्योन्यविलसत्कलौ ॥ ४७ ॥</p>
<p>अमावास्यां प्राप्येति शेषः । इन्द्वर्काविव मिथो हृदयसंस्थौ सन्तौ<br>
ऐक्यमुपागतौ ॥ ४७ ॥</p>
<p>मिथो हृदयसंस्थौ तौ द्वावप्यैक्यमुपागतौ ।<br>
तौ संस्थितावेकरसावन्योन्यं दयितावुभौ ॥ ४८ ॥</p>
<p>मिश्रितक्षीरोदकवदेकरसौ ॥ ४८ ॥</p>
<p>पुष्पामोदाविवाभिन्नौ भूतलस्थौ शिवाविव ।<br>
वैदग्ध्यसुन्दरमती सर्वशास्त्रार्थपण्डितौ ॥ ४९ ॥</p>
<p>भूतलस्थौ भूमाववतीर्णौ शिवौ गौरीशङ्कराविव ॥ ४९ ॥</p>
<p>कार्यार्थं च भुवं प्राप्तौ कमलाकमलाधवौ ।<br>
स्नेहात्प्रसन्नमधुरौ समविज्ञातवादिनौ ॥ ५० ॥</p>
<p>सह प्रत्येकं वा पुष्टं सन्देहपदं लोकशास्त्ररहस्यं समं तुल्यकालं<br>
तुल्यविषयं च विज्ञातं वक्तुं शीलं ययोस्तौ ॥ ५० ॥</p>
<p>अनुवृत्तिपरावास्तां लोकवृत्तान्ततद्विदौ ।<br>
कलाकलापसम्पन्नौ लसद्रसरसायनौ ।<br>
शीतलस्निग्धमुग्धाङ्गौ शशाङ्कौ द्वाविवोदितौ ॥ ५१ ॥</p>
<p>परस्परगुरुद्विजाभिज्ञादीनां चानुवृत्तिः प्रियहितविनयाद्याचारस्तत्परौ ।<br>
लोकवृत्तान्तस्य तस्य शास्त्रैकगम्यधर्मरहस्यस्य च विदौ । लसन्ति<br>
शृङ्गारादिनवरसलक्षणानि रसायनानि ययोस्तौ ॥ ५१ ॥</p>
<p>रेजे लसच्च रतिभोगविलासकान्तमन्तःपुरेषु मिथुनं तदनुत्तमश्रि ।<br>
ब्रह्माण्डखण्डकुहरेष्विव राजहंसयुग्मं विकासिमदमन्मथमन्दचारि ॥<br>
५२ ॥</p>
<p>ब्रह्माण्डखण्डस्य ब्रह्माण्डावयवस्य सत्यलोकस्य कुहरेषु गम्भीरसरस्सु<br>
राजहंसयोर्युग्मं मिथुनमिव ॥ ५२ ॥</p>
<p>इत्यार्षे श्रीवासिष्ठमहारामा० वा० दे० मो० निर्वाण० पू० चूडालोपाख्याने<br>
शिखिध्वजविलासकथनं नाम सप्तसप्ततितमः सर्गः ॥ ७७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजविलासवर्णनं नाम सप्तसप्ततितमः सर्गः ॥ ७७ ॥</p>
<h1 id="०७८">०७८</h1>
<p>अष्टसप्ततितमः सर्गः ७८</p>
<p>श्रीवसिष्ठ उवाच ।</p>
<p>एवं बहूनि वर्षाणि मिथुनं निर्भरस्पृहम् ।<br>
रेमे यौवनलीलाभिरमन्दाभिर्दिने दिने ॥ १ ॥</p>
<p>तयोः क्रमेण वैराग्यं सच्छास्त्राभ्यासनिष्ठता ।<br>
चूडालाया विवेकोऽत्र ज्ञानलाभश्च वर्ण्यते ॥</p>
<p>निर्भरस्पृहं दृढप्रेम । मिथुनं तत्स्त्रीपुंसद्वन्द्वम् ॥ १ ॥</p>
<p>अथ यातेषु बहुषु वर्षेष्वावृत्तिशालिषु ।<br>
शनैर्गलिततारुण्ये भिन्नकुम्भादिवाम्भसि ॥ २ ॥</p>
<p>अथ शनैस्तारुण्ये गलति सति तद्युग्मं इति निर्णीय अध्यात्मसम्मतं शास्त्रं<br>
विचारयामासेति दशमे एकादशे च सम्बन्धः ॥ २ ॥</p>
<p>तरङ्गनिकराकारभङ्गुरव्यवहारिणि ।<br>
पातः पक्वफलस्येव मरणं दुर्निवारणम् ॥ ३ ॥</p>
<p>निर्णयहेतुं प्रथमं तत्कृतं विचारं प्रपञ्चयति-तरङ्गेत्यादिना ।<br>
तरङ्गनिकराकारेण भङ्गुरेण देहेन व्यवहरणशीले देहिनि । मरणं<br>
देहवियोगः ॥ ३ ॥</p>
<p>हिमाशनिरिवाम्भोजे जरा निपतनोन्मुखी ।<br>
आयुर्गलत्यविरतं जलं करतलादिव … ४ ॥</p>
<p>कुतो दुर्निवारणं तत्राह-हिमाशनिरिति ॥ ४ ॥</p>
<p>प्रावृषीव लतातुम्बी तृष्णैका दीर्घतां गता ।<br>
शैलनद्या रय इव सम्प्रयात्येव यौवनम् ॥ ५ ॥</p>
<p>तृष्णाभोगतत्साधनतृष्णाप्रावृषि कटुतुम्बीलतेव दीर्घतां गता वर्धते इति<br>
यावत् । रयोऽत्र वार्षिकपूरः ॥ ५ ॥</p>
<p>इन्द्रजालमिवासत्यं जीवनं जीर्णसंस्थिति ।<br>
सुखानि प्रपलायन्ते शरा इव धनुश्च्युताः ॥ ६ ॥</p>
<p>जीव्यते अस्मिन्निति जीवनं देहादि ॥ ६ ॥</p>
<p>पतन्ति चेतो दुःखानि तृष्णा गृध्र इवामिषम् ।<br>
बुद्बुदः प्रावृषीवाप्सु शरीरं क्षणभङ्गुरम् ॥ ७ ॥</p>
<p>दुःखान्याध्यात्मिकादीनि तृष्णा च चेतः पतन्ति निपत्य तुदन्तीति यावत् ॥ ७ ॥</p>
<p>रम्भागर्भ इवासारो व्यवहारो विचारगः ।<br>
सत्वरं युवता याति कान्तेवाप्रियकामिनः ॥ ८ ॥</p>
<p>अप्रियां [अत्राप्रियं सपत्नीसङ्ग्रहणं कामयत इति व्याख्यानं युक्तं ।<br>
यथास्थितव्याख्यायां पुंवद्भावानुपपत्तिः ।] सपत्नीं कामयते यस्तस्य<br>
कान्ता प्रियतमेव ॥ ८ ॥</p>
<p>बलादरतिरायाता वैरस्यमिव पादपम् ।<br>
तदिह स्याच्छुभाकारं स्थिरं किमतिशोभनम् ॥ ९ ॥</p>
<p>अरतिरिष्टविषयालाभनिमित्तं दौर्मनस्यम् । वैरस्यं रसशोषः । इहास्मिन् संसारे ॥ ९<br>
॥</p>
<p>यदासाद्य पुनश्चेतो दशासु न विदूयते ।<br>
इति निर्णीय युग्मं तत्संसारव्याधिभेषजम् ॥ १० ॥</p>
<p>दशासु जन्ममरणादिदुर्दशासु । तद्युग्मं मिथुनं इति विचार्य तत्र<br>
अध्यात्मशास्त्रमेव संसारव्याधिभेषजं निर्णीय तदेव विचारयामासेत्यन्वयः ॥<br>
१० ॥</p>
<p>चिरं विचारयामास शास्त्रमध्यात्मसम्मतम् ।<br>
आत्मज्ञानैकमात्रेण संसृत्याख्या विषूचिका ॥ ११ ॥</p>
<p>संशाम्यतीति निश्चित्य तावास्तां तत्परायणौ ।<br>
तच्चित्तौ तद्गतप्राणौ तन्निष्ठौ तद्विदाश्रयौ ॥ १२ ॥</p>
<p>तद्विदा अध्यात्मशास्त्रविद एवाश्रयः शरणं ययोस्तौ ॥ १२ ॥</p>
<p>तदा तदर्चनपरौ तदीहौ तौ विरेजतुः ।<br>
तत्रैवातिघनाभ्यासौ बोधयन्तौ परस्परम् ॥ १३ ॥</p>
<p>तत्प्रीतौ तत्समारम्भावन्योन्यं तौ बभूवतुः ।<br>
अथ साविरतं राम रमणीयपदक्रमान् ॥ १४ ॥</p>
<p>तस्मिन्नध्यात्मशास्त्र एव सम्यक् तच्चिन्तनं तच्छ्रवणमन्योन्यं तत्प्रबोधनम्<br>
इत्यादिः समारम्भो ययोस्तौ । सा चूडाला ॥ १४ ॥</p>
<p>श्रुत्वाध्यात्मविदां वक्त्राच्छास्त्रार्थांस्तारणक्षमान् ।<br>
इत्थं विचारयामास स्वमात्मानमहर्निशम् ॥ १५ ॥</p>
<p>इत्थं वक्ष्यमाणप्रकारेण ॥ १५ ॥</p>
<p>अव्यापृता व्यापृता वा धिया धवलयेद्धया ।<br>
प्रेक्षे तावत्स्वमात्मानं किमहं स्यामिति स्वयम् ॥ १६ ॥</p>
<p>अव्यापृता त्यक्तशारीरव्यापारा । प्रेक्षे विविच्य पश्येयम् । अस्मिन्<br>
कार्यकारणसङ्घाते अहं चेतनधातुः किं स्याम् ॥ १६ ॥</p>
<p>कस्यायमागतो मोहः कथमभ्युत्थितः क्व वा ।<br>
देहस्तावज्जडो मूढो नाहमित्येव निश्चयः ॥ १७ ॥</p>
<p>अयं संसारलक्षणो मोहो भ्रमः कस्यागतः । यस्य हि भ्रान्तिरागता स तन्निवारणे<br>
स्वस्थः स्यात्स एव क इत्यर्थः । कथं [कथं नैर्निमित्तैरिति पाठः ।] वेति<br>
निमित्तजिज्ञासा । क्वेति तन्मूलजिज्ञासा । मूले हि परिज्ञाते तदुच्छेदेनोच्छेत्तुं स<br>
शक्यः ॥ १७ ॥</p>
<p>आबालमेतत्संसिद्धं मतौ चैवानुभूयते ।<br>
कर्मेन्द्रियगणश्चास्मादभिन्नावयवात्मकः ॥ १८ ॥</p>
<p>मतौ स्थूलोहं गौरोहमित्यादिबुद्धिवृत्तौ सत्यामेवानुभूयते न स्वत इति तस्य<br>
जडत्वमित्यर्थः । अस्माद्देहादभिन्नहस्तपादाद्यवयवात्मकः ॥ १८ ॥</p>
<p>अवयवावयविनोर्न भेदो जड एव च ।<br>
बुद्धीन्द्रियगणोऽप्येवं जड एवेति दृश्यते ॥ १९ ॥</p>
<p>बुद्धीन्द्रियगणोपि एवं शरीरावयवात्मक एव । यद्यप्यणवश्चेति सूत्रे<br>
इन्द्रियप्राणादयः सूक्ष्मा लिङ्गदेहावयवा एव न स्थूलदेहावयवा इति<br>
वादरायणेन सिद्धान्तितं तथापि तेषां<br>
देहावयवत्वेनैवापण्डितपामरमनुभवादवयववद्देहसंयुक्तत्वाच्च<br>
तदवयववज्जडत्वमेवेत्याशयः ॥ १९ ॥</p>
<p>प्रेर्यते मनसा यस्माद्यष्ट्येव भुवि लोष्टकः ।<br>
मनश्चैवं जडं मन्ये सङ्कल्पात्मकशक्ति [कथं नैर्निमित्तैरिति<br>
पाठः ।] यत् ॥ २० ॥</p>
<p>मन-आदेरपि जडदेहादिप्रेरकत्वात्तत्संयोगयोग्यद्रव्यतया यष्ट्यादिवज्जडत्वं<br>
सिद्धमित्याह-प्रेर्यत इत्यादिना ॥ २० ॥</p>
<p>क्षेपणैरिव पाषाणः प्रेर्यते बुद्धिनिश्चयैः<br>
बुद्धिर्निश्चयरूपैवं जडा सत्तैव निश्चयः ॥ २१ ॥</p>
<p>जडा सत्ता जाड्यस्वभावैवेति निश्चयः । क्षेपणै रज्जुयन्त्रैः ॥ २१ ॥</p>
<p>खातेनेव सरिन्नूनं साऽहङ्कारेण वाह्यते ।<br>
अहङ्कारोऽपि निःसारो जड एव शवात्मकः ॥ २२ ॥</p>
<p>खातेन वप्रद्वयान्तरालिकनिम्नदेशेन । सा बुद्धिर्वाह्यते प्रेर्यते ॥ २२ ॥</p>
<p>जीवेन जन्यते यक्षो बालेनेव भ्रमात्मकः ।<br>
जीवश्च चेतनाकाशो वातात्मा हृदये स्थितः ॥ २३ ॥</p>
<p>जीवेन प्राणावच्छिन्नचिदाभासेन जन्यते अध्यस्यते । तथा च<br>
यक्षदेहवत्तस्याध्यस्तत्वादेव जडत्वमित्यर्थः । वातात्मा प्राणोपाधिः ॥ २३ ॥</p>
<p>सुकुमारोऽन्तरन्येन केनापि परिजीवति ।<br>
अहो नु ज्ञातमेतेन चेत्योल्लेखकलङ्किना ॥ २४ ॥</p>
<p>अन्तरन्येन स्वान्तर्यामिबिम्बचैतन्येन परिपूर्णो जीवति । चेत्योल्लेखः साक्षिभावेन<br>
विषयप्रकाशनं तेन कलङ्किना दूषितप्रायेण ॥ २४ ॥</p>
<p>जीवो जीवति जीर्णेन चिद्रूपेणात्मरूपिणा ।<br>
चेत्यभ्रमवता जीवश्चिद्रूपेणैव जीवति ॥ २५ ॥</p>
<p>जीर्णेन चिरन्तनेन ॥ २५ ॥</p>
<p>आमोदः पवनेनेव खातेनेव सरिद्रयः ।<br>
असत्यजडचेत्यांशचयनाच्चिद्वपुर्जडम् ॥ २६ ॥</p>
<p>चेत्योल्लेखकलङ्किनेति तत्रोपपत्तिमाह-असत्येति ।<br>
चयनात्तादात्म्यसंसर्गाध्यासाच्चिद्वपुश्चित्स्वभावमपि तज्जडमिव<br>
सम्पन्नमित्यर्थः ॥ २६ ॥</p>
<p>महाजलगतो ह्यग्निरिव रूपं स्वमुज्झति ।<br>
सद्वासद्वा यदाभाति चित्समाधौ सति स्वतः ॥ २७ ॥</p>
<p>महाजलं तप्तजलं सामुद्रं वा तद्गतोऽग्निरिव स्वं भास्वररूपमुज्झति मुञ्चति ।<br>
अत एव सत्तांशे चिद्वैलक्षण्यमिव लब्धा घटः सन्पटः सन्निति सत्ता<br>
घटपटाद्यचिदाकारसमरसानुभूयते । घटाद्याकारस्य मृदादौ लये घटो<br>
नास्ति पटो नास्तीति सत्ताकारमप्युज्झन्ती अभावतामप्यापद्यत इति भावः । चित्समाधौ<br>
चेत्यैकाग्र्ये सद्रूपमसद्रूपं वा यदेव वासनोपनीतं स्वत आभाति तदेव<br>
क्षणादलं पूर्ण स्वरूपमुत्सृज्य तत्क्षणात्स्वयं भवतीति परेणान्वयः ॥ २७ ॥</p>
<p>स्वरूपमलमुत्सृज्य तदेव भवति क्षणात् ।<br>
एवं चिद्रूपमप्येतच्चेत्योन्मुखतया स्वयम् ॥ २८ ॥</p>
<p>एवमुक्तरीत्या परमार्थतश्चिद्रूपमपि अविद्यावरणादध्यासपरम्परया जडं<br>
शून्यमसत्कल्पं च सम्पन्नं जगद्रूपं बुद्धावनावृतस्वभावेन<br>
चैतन्येनैव तत्तदाकारवृत्तिव्याप्त्या मूलविद्यावरणभङ्गद्वारा प्रबोध्यत इति<br>
परेणान्वयः ॥ २८ ॥</p>
<p>जडं शून्यमसत्कल्पं चैतन्येन प्रबोध्यते ।<br>
इति सञ्चिन्त्य चूडाला केनैषा चित्प्रचेतनी ॥ २९ ॥</p>
<p>तर्हि मूलाविद्यावरणभङ्गेनैषा ब्रह्मचित्केनोपायेन दृश्यस्वप्नं विहाय<br>
प्रबोधवती स्यादिति चिन्तितवतीत्याह-इतीति ॥ २९ ॥</p>
<p>इति सञ्चिन्तयामास चिरायेत्थं व्यबुध्यत ।<br>
अहो नु चिरकालेन ज्ञातं ज्ञेयमनामयम् ॥ ३० ॥</p>
<p>इत्थं वर्ण्यमानप्रकारेण व्यबुध्यत । आत्मतत्त्वमित्यर्थः ॥ ३० ॥</p>
<p>यद्वै विज्ञेयतां कृत्वा न कश्चिद्धीयते पुनः ।<br>
एते हि चिद्विलासान्ता मनोबुद्धीन्द्रियादयः ॥ ३१ ॥</p>
<p>कश्चिदपि पुरुषो न हीयते परमपुरुषार्थात्प्रच्युतो न भवतीत्यर्थः । अथवा<br>
कश्चिदपि काम्योऽर्थो न हीयते न हानिं प्राप्यते । तत्प्राप्त्यैव<br>
सर्वकामावाप्तेरित्यर्थः । अथवा किञ्चिद्वस्तु दुःखसाधनमिति बुद्ध्या न हीयते न<br>
त्यज्यते । सर्वस्याप्यानन्दैकरसत्त्वसम्पत्तेरित्यर्थः ।<br>
हानासम्भवोक्तिरुपादानस्याप्युपलक्षणम् । चिद्विलासस्य अन्ताः परिच्छेदहेतवः ॥ ३१<br>
॥</p>
<p>असन्तः सर्व एवाहो द्वितीयेन्दुपदस्थिताः ।<br>
महाचिदेकैवास्तीह महासत्तेति योच्यते ॥ ३२ ॥</p>
<p>द्वितीयस्य तैमिरिकदृष्टिपरिकल्पितस्येन्दोः पदे स्थाने स्थिताः । भ्रान्तिकल्पिता इति यावत्<br>
॥ ३२ ॥</p>
<p>निष्कलङ्का समा शुद्धा निरहङ्काररूपिणी ।<br>
शुद्धसंवेदनाकारा शिवं सन्मात्रमच्युतम् ॥ ३३ ॥</p>
<p>शुद्धं संवेदनमेव आकारः स्वरूपं यस्याः । शिवं<br>
भूमानन्दरूपत्वात्परममङ्गलं तादृशस्वभावात्कदाप्यप्रच्युतमित्यच्युतम्<br>
॥ ३३ ॥</p>
<p>सकृद्विभाता विमला नित्योदयवती सदा ।<br>
सा ब्रह्मपरमात्मादिनामभिः परिगीयते ॥ ३४ ॥</p>
<p>सकृन्मूलाविद्यावरणभङ्गेण विभाता न पुनः केनाप्याव्रियत इति सकृद्विभाता<br>
। अत एव नित्योदयवती परिगीयते वेदान्ताद्मध्यात्मशास्त्रेषु लक्षणया ॥ ३४ ॥</p>
<p>चेत्यचेतनचित्तादि नास्या भिन्नं न मानतः ।<br>
तयैषा चेत्यते चिच्छ्रीः सैषाद्या चिदिति स्मृता ॥ ३५ ॥</p>
<p>चेत्यादित्रिपुटीजालमस्याः सकाशाद्भिन्नं वस्तु न । यत एषा त्रिपुटी तया साक्षिभूतया<br>
चेत्यते न तु मानतः सिद्धा सैषा साक्षिचित् त्रिपुटी प्रवृत्तेः प्रागेव<br>
स्वतःसिद्धत्वादाद्या ॥ ३५ ॥</p>
<p>अचेत्यं यदिदं चित्त्वं तत्तस्या रूपमक्षतम् ।<br>
मनोबुद्धीन्द्रियाद्यर्थरूपैः सैव विजृम्भते ॥ ३६ ॥</p>
<p>विजृम्भते विवर्तते ॥ ३६ ॥</p>
<p>तरङ्गकणकल्लोलकलनेयं चिदात्मनि ।<br>
जगद्रूपपदार्थानां सत्ता स्फुरति मातरि ॥ ३७ ॥</p>
<p>मनोबुद्ध्यादिविवर्तैश्चिदात्मनि मातरि प्रमातृभावापन्ने सति तत्र<br>
तरङ्गादिकलनाप्राया जगद्रूपभूतभौतिकपदार्थानां सत्त्वा अस्तिता स्फुरति ॥ ३७ ॥</p>
<p>यदिदं तत्परं रूपं तस्याः खलु महाचितेः ।<br>
शुद्धचिन्मणिवत्सा हि सेयं समसमोदिता ॥ ३८ ॥</p>
<p>यदिदं जगत्सत्तारूपं प्रसिद्धं तत्तस्या अधिष्ठानभूताया महाचितेरेव परं<br>
रूपं रूपान्तरम् । खलु शब्दो द्वे वाव ब्रह्मणो रूपे मूर्तं चैवामूर्तं च<br>
इत्यादिश्रौतप्रसिद्धिद्योतनार्थः । यतः सा हि<br>
चित्स्फटिकमणिवज्जगत्प्रतिबिम्बमसङ्गैव धत्ते । सेयं जगत्सत्ता च व्यावहारिकेषु<br>
प्रातिभासिकेषु च समसमा स्वस्वाधिष्ठानानुसारिणी उदिता ॥ ३८ ॥</p>
<p>अनन्ययैव या शक्त्या जगज्जृम्भिकया स्थिता ।<br>
सत्ता मायातिरेकेण नान्या सम्भवतीह हि ॥ ३९ ॥</p>
<p>अत एव जगत्सत्ताया अधिष्ठानसत्तान्यत्वनिरूपणायोगान्मायामात्रत्वमित्याह##-</p>
<p>विचित्रतेव भाण्डानां ननु हेमतया यथा ।<br>
सा तथोदेति तद्रूपमात्मानं चेतति स्वयम् ॥ ४० ॥</p>
<p>अत एव नामरूपविशेषप्रलये जगत्सत्ता मायाशबलब्रह्मसत्तात्मनैव परिशिष्यते ।<br>
मायाबाधे तु आनन्दैकरससन्मात्ररूपमात्मानं स्वयमनुभवतीत्याह##-<br>
हेमसत्तात्मनैवोदेति तथेत्यर्थः ॥ ४० ॥</p>
<p>स्वचित्तेन द्रवत्वेन तरङ्गादित्वमम्बुषु ।<br>
महाचितौ जगच्चित्तादुदेतीवानुदेत्यपि ॥ ४१ ॥</p>
<p>सत्तायां दर्शितन्यायेनैव जगद्वैचित्र्यस्फुरणरूपचिद्भेदानामपि विषयाकारभेदे<br>
मिथ्यात्वपर्यालोचने अपरिच्छिन्नपरब्रह्मचिन्मात्रता पर्यवस्यतीत्याशयेनाह##-<br>
सिद्धेषु समुद्राद्यम्बुषु तरङ्गादि अनुद्यदप्युदेतीव तथा महाचितौ ब्रह्मण्यपि<br>
समष्टिचित्ताज्जगदनुद्यदप्युदेतीत्यर्थः । अनुदेतीति नञस्तिङन्तेन सहेति<br>
योगविभागात्समासश्छान्दसो वा ॥ ४१ ॥</p>
<p>तदात्मैव यथा यातो रूपवान् जलधौ द्रवात् ।<br>
एवं चिन्मात्रमेवाहमनहम्भावमाततम् ॥ ४२ ॥</p>
<p>अस्त्वेवं किं ततस्तत्राह-तदिति । तत्तत्र स्वप्ने चिद्रूप आत्मैव चित्तकल्पितजलरूपेण<br>
रूपवान् संस्तरङ्गादिद्रव्यभेदान्यथा यातस्तत्रात्मव्यतिरिक्तं नाणुमात्रमपि<br>
किञ्चिदस्ति । एवं चिन्मात्रमेवाहं जगद्भानविशेषभेदैः सम्पन्नो न<br>
परमार्थतः पूर्णचिदात्मनो मत्तो<br>
व्यतिरिक्तमणुमात्रमप्यस्तीत्यहम्भावस्याप्यपरिशेषादनहम्भावं<br>
चिन्मात्रमेवाततं विस्तीर्णमित्यर्थः ॥ ४२ ॥</p>
<p>न तस्य जन्ममरणे न तस्य सदसद्गती ।<br>
न नाशः सम्भवत्यस्य चिन्मात्रनभसः क्वचित् ॥ ४३ ॥</p>
<p>मरणं देहवियोगो नाशो ध्वम्स इति भेदः । सदसद्गती स्वर्गनरकौ ॥ ४३ ॥</p>
<p>अच्छेद्योऽयमदाह्योऽयं चिदादित्योऽतिनिर्मलः ।<br>
आहो नु चिरकालेन शान्तास्मि परिनिर्वृता ॥ ४४ ॥</p>
<p>तत्र प्रस्तुतविचारस्यावधौ विश्रान्तिं दर्शयति-अच्छेद्य इति ॥ ४४ ॥</p>
<p>निर्वामि भ्रमनिर्मुक्तमासे निर्मन्दराब्धिवत् ।<br>
असदाभासमत्यच्छमनन्तमजमच्युतम् ॥ ४५ ॥</p>
<p>आसे तासस्त्योः इति सलोपः । असन् दृश्याभासो यस्मिन् ॥ ४५ ॥</p>
<p>आत्माकाशमनावाधममलं परमं चिरम् ।<br>
अनन्तमिदमाकाशं फलौघाश्चाफलादिकाः ॥ ४६ ॥</p>
<p>चिरं कालिकपरिच्छेदरहितम् । अनन्तं देशवस्तुकृतपरिच्छेदरहितम् ।<br>
ब्रह्मादिस्तम्बपर्यन्तप्राणिकर्मफलौघाश्चकारात्तत्साधनव्यापाराः अफलादिका<br>
निष्फलसाधना वृथा चेष्टाश्च इदमाकाशमेव नान्यत् ॥ ४६ ॥</p>
<p>सुरासुरयुतं विश्वमेतन्मयमकृत्रिमम् ।<br>
पुंस्त्वकर्ममयी सेना सर्वं मृन्मात्रकं यथा ॥ ४७ ॥</p>
<p>पुंस्त्वं कुलालादिपुरुषजातिस्तत्कर्ममयी तन्निर्मिता । अथवा पुंस्त्वं प्रतिमायां<br>
कल्पिता पुरुषजातिः कर्म तदनुरूपचलनादि तन्मयी तत्प्रचुरा बालनिर्मितमृत्सेना ॥<br>
४७ ॥</p>
<p>द्रष्ट्टदृश्यमयी सत्ता चिन्मात्रैक्यमयी तथा ।<br>
इदमैक्यमिदं द्वित्वमहं नाहमितीति च ॥ ४८ ॥</p>
<p>क इव भ्रमसम्मोहः कथं कस्य कुतः क्व वा ।<br>
स्वमनन्तमनायासमुपशान्तास्मि संस्थिता ॥ ४९ ॥</p>
<p>किंवृत्तचतुष्टयं प्रकारभोक्तृनिमित्ताधिकरणसम्भावनाप्रतिषेधार्थम् ।<br>
स्वं पारमार्थिकं रूपं प्राप्येति शेषः ॥ ४९ ॥</p>
<p>निर्वाणपरिनिर्वाणा गतमासे गतज्वरम् ।<br>
अचेतनं चेतनं वा योऽयमाभाति चेतति ॥ ५० ॥</p>
<p>निर्वाणे मोक्षसुखे परितो निर्वाणा निर्वृता । गतभवज्वरं गतं<br>
कण्ठचामीकरवत्प्राप्तं स्वरूपमेवाहमासे । यदचेतनं चेतनं वा आभाति ।<br>
योऽयं तद्भोक्ता चेतति तदुभयं भासमानात्माभिन्नं यद्ब्रह्म तद्रूपं ख<br>
चिदाकाशमेवेति परेणान्वयः ॥ ५० ॥</p>
<p>भासमानात्म तद्रूपं खं महाचिति संस्थितम् ।<br>
नेदं नाहं न चान्यच्च न भावाभावसम्भवः ।<br>
शान्तं सर्वं निरालम्बं केवलं संस्थितं परम् ॥ ५१ ॥</p>
<p>किं इदन्ताहन्तान्यत्तादिजगत्स्वभावमत्यक्त्वैव ब्रह्म नेत्याह-नेदमिति ॥ ५१ ॥</p>
<p>इत्थंविचारणपरा परमप्रबोधाद्बुद्ध्वा यथास्थितमिदं परमात्मतत्त्वम्<br>
।<br>
संशान्तरागभयमोहतमोविलासा शान्ता बभूव शरदम्बरलेखिकेव ॥ ५२ ॥</p>
<p>उक्तमेव सङ्क्षिप्योपसंहरति-इत्थमिति ।<br>
परमप्रबोधादात्यन्तिकमोहनिद्रापगमात् संशान्ता रागादयस्तमोविलासा<br>
अवस्थात्रयस्वप्ना यस्याः ॥ ५२ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पूर्वार्धे<br>
चूडालाप्रबोधो नामाष्टसप्ततितमः सर्गः ॥ ७८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चूडालाप्रबोधो नामाष्टसप्ततितमः सर्गः ॥ ७८ ॥</p>
<h1 id="०७९">०७९</h1>
<p>एकोनाशीतितमः सर्गः ७९</p>
<p>श्रीवसिष्ठ उवाच ।</p>
<p>दिनानुदिनमित्येषा स्वात्मारामतया तया ।<br>
नित्यमन्तर्मुखतया बभूव प्रकृतिस्थिता ॥ १ ॥</p>
<p>अपूर्वश्रीमतीं दृष्ट्वा पृष्टया धरणीभृता ।<br>
चूडालया स्वशोभाया हेतुर्बोधोऽत्र वर्ण्यते ॥</p>
<p>एवं विचारेणोत्पन्नस्य<br>
तत्त्वज्ञानस्याभ्यासाद्दिनक्रमेणोत्तरोत्तरभूमिकाप्रतिष्ठामाह##-<br>
रूपं तस्मिन् स्थिता प्रतिष्ठिता ॥ १ ॥</p>
<p>नीरागा निरुपासङ्गा निर्द्वन्द्वा निःसमीहिता ।<br>
न जहाति न चादत्ते प्रकृताचारचारिणी ॥ २ ॥</p>
<p>तस्यास्तत्प्रतिष्ठालक्षणान्याह-नीरागेत्यादिना ॥ २ ॥</p>
<p>परितीर्णभवाम्भोधिः शान्तसन्देहजालिका ।<br>
परमात्ममहालाभपरिपूर्णान्तरात्मना ॥ ३ ॥</p>
<p>परिपूर्णो देहादान्तरान्मनसोऽप्यान्तरः प्रत्यगात्मा यस्याः ॥ ३ ॥</p>
<p>विश्रान्ता सुचिरं श्रान्ता घनलब्धपदान्तरे ।<br>
सर्वोपमातीततया जगामाव्यपदेश्यताम् ॥ ४ ॥</p>
<p>सुचिरं प्राक्संसारश्रान्ता तदा निरतिशयानन्दघने ज्ञानलब्धे पदान्तरे<br>
परमपदे विश्रान्ता ॥ ४ ॥</p>
<p>इति सा भामिनी तस्य चूडाला वरवर्णिनी ।<br>
स्वल्पेनैव हि कालेन ययौ विदितवेद्यताम् ॥ ५ ॥</p>
<p>यथायमागतः कश्चिज्जागतः स्पन्दविभ्रमः ।<br>
तथा विलीयते सर्वं तत्त्वज्ञानवति स्वयम् ॥ ६ ॥</p>
<p>कथमल्पकालिकेन बोधेनानादेर्महत्तमस्य च भ्रमस्य निवृत्तिस्तत्राह-यथेति ।<br>
कश्चिदनिर्वचनीयस्वरूपः स्पन्दविभ्रमः अविदुषि अकस्मादेवागतस्तथा<br>
तत्त्वज्ञानवति सर्वं निःशेषमकस्मादेव विलीयत इत्यर्थः । दीर्घपाठे यथा<br>
विलीयते तथा तत्त्वज्ञानवती बभूवेति कथञ्चिद्व्याख्येयम् ॥ ६ ॥</p>
<p>अदृष्टसकले शान्ते पदे विश्रान्तिमेत्य सा ।<br>
रराज शरदच्छाभ्रमालेव गतसम्भ्रमा ॥ ७ ॥</p>
<p>न दृष्टं सकलद्वैतं यत्र तथाविधे पदे ॥ ७ ॥</p>
<p>अनाकुला समालोकमसम्बन्धात्मनात्मनि ।<br>
जरद्गवीव शैलाग्रं सतृणं प्राप्य संस्थिता ॥ ८ ॥</p>
<p>यथा जरद्गवी वृद्धा गौर्दुरारोहतमं सतृणोदकं [मूलस्थं<br>
तृणपदमुदकस्याप्युपलक्षणमित्यर्थः ।] समालोकं<br>
तुल्यातपचन्द्रिकोपभोगशैलाग्रं दैवात्प्राप्य अनाकुला संस्थिता भवति तद्वत्सापि<br>
समालोकं जाग्रदादिसर्वावस्थास्वेकरूपप्रकाशं प्रत्यगात्मानं<br>
जाग्रदाद्यसम्बन्धात्मना स्वभावेन प्राप्य तस्मिन्नेवात्मन्यनाकुला<br>
संस्थितेत्यर्थः ॥ ८ ॥</p>
<p>स्वविवेकघनाभ्यासवशादात्मोदयेन सा ।<br>
शुशुभे शोभना पुष्पलतेवाभिनवोद्गता ॥ ९ ॥</p>
<p>आत्मनस्तत्त्वदर्शनप्रयुक्तेनोदयेन पूर्णानन्दस्वरूपाविर्भावेण ॥ ९ ॥</p>
<p>अथ तामनवद्याङ्गीं कदाचित्स शिखिध्वजः ।<br>
अपूर्वशोभामालोक्य स्मयमान उवाच ह ॥ १० ॥</p>
<p>स्मयमानो विस्मयस्मेरास्यः ॥ १० ॥</p>
<p>भूयो यौवनयुक्तेव मण्डितेव पुनः पुनः ।<br>
अधिकं राजसे तन्वि जगद्राजवती यथा ॥ ११ ॥</p>
<p>जगत् जगती । वर्तमाने पृषन्महद्बृहज्जगच्छतृवच्च इति शतृवद्भावातिदेशात्<br>
उगितश्च इति स्त्रियां ङीप् छान्दसत्वान्न कृतः । राजवती राजवन्ती पूर्णचन्द्रवती वा<br>
यथा राजते तद्वद्राजसे ॥ ११ ॥</p>
<p>प्रपीतामृतसारेव लब्धा लभ्यपदेव च ।<br>
आनन्दापूरपूर्णेव राजसे नितरां प्रिये ॥ १२ ॥</p>
<p>उपशान्तं च कान्तं च दधाना सुन्दरं वपुः ।<br>
अभिभूयेन्दुमायासि श्रियं कामपि कामिनि ॥ १३ ॥</p>
<p>अभोगकृपणं शान्तमूर्जितं समतां गतम् ।<br>
गम्भीरं च प्रशान्तं च चेतः पश्यामि ते प्रिये ॥ १४ ॥</p>
<p>ऊर्जितं विवेकोर्जितम् । शान्तं शमादिगुणवत् । प्रशान्तमुपरतचापलम् ॥ १४ ॥</p>
<p>तृणीकृत्य त्रिभुवनं पीताखिलजगद्रसम् ।<br>
अनन्तोड्डामरं सौम्यं मनः पश्यामि ते प्रिये ॥ १५ ॥</p>
<p>न केनचिन्महाभागे विभवानन्दवस्तुना ।<br>
चेतस्तव तुलामेति मरुक्षीराब्धिसुन्दरम् ॥ १६ ॥</p>
<p>मरुरिव निर्जलजाड्यतया क्षीराब्धिरिव पूर्णतया च सुन्दरम् ॥ १६ ॥</p>
<p>तैरेव बालकदलीमृणालाङ्कुरकोमलैः ।<br>
अङ्गैः स्थितिमनुप्राप्तैर्वृद्धिं यातेव लक्ष्यसे ॥ १७ ॥</p>
<p>स्थितिमचापल्यमुपायातैस्तैः प्राक्तनैरेवाङ्गैरवयवैस्तेजोतिशयेन वृद्धिं<br>
यातेव ॥ १७ ॥</p>
<p>तथा तेनैव तेनैव सन्निवेशेन संस्थिता ।<br>
अन्यतामुपयातासि लतेव ऋतुपर्यये ॥ १८ ॥</p>
<p>ऋतुपर्यये शिशिरात्यये ॥ १८ ॥</p>
<p>किं त्वया पीतममृतं प्राप्तं साम्राज्यमेव वा ।<br>
अमृत्युमेव सम्प्राप्ता प्रयोगायोगयुक्तितः ॥ १९ ॥</p>
<p>प्रयोगो रसायनादिप्रयोगः आयोगो मन्त्रादिसिद्धिः युक्तयो<br>
राजयोगहटयोगोपायास्ताभ्य इति ततः ॥ १९ ॥</p>
<p>राज्याच्चिन्तामणेर्वापि त्रैलोक्याद्वा त्वयाधिकम् ।<br>
अप्राप्तं किमनुप्राप्तं नीलोत्पलविलोचने ॥ २० ॥</p>
<p>चूडालोवाच ।</p>
<p>नाकिञ्चित्किञ्चिदाकारमिदं त्यक्त्वाहमागता ।<br>
नकिञ्चित्किञ्चिदाकारं तेनास्मि श्रीमती स्थिता ॥ २१ ॥</p>
<p>एवं राज्ञा पृष्टा चूडाला स्वशोभातिशयनिमित्तं परिच्छिन्नदेहात्मतात्यागः<br>
पूर्णाद्वितीयब्रह्मात्मलाभश्चेति गूढोक्त्या प्रथममुत्तरमाह-नाकिञ्चिदिति ।<br>
अहमिदं सर्व मूढजनप्रसिद्धमिदं शरीरात्मत्वं त्यक्त्वा न विद्यन्ते अकिञ्चित्<br>
अशेषाः किञ्चिन्नामरूपाकारा यस्मिंस्तथाविधं ब्रह्मात्मत्वं तत्त्वबोधेन<br>
आगता न तु मन्त्ररसायनादिसाधनमात्रेण । किञ्चित्किञ्चिदल्पं तुच्छं च<br>
तत्तत्सिद्ध्याकारं तेनेत्यर्थः । अथवा अहं किञ्चित्किञ्चिदाकारं<br>
जाग्रत्स्वप्नावस्थाद्वयं नागता नाप्यकिञ्चित्किञ्चिदाका सुषुप्तरूपं किन्तु<br>
इदमवस्थात्रयमपि त्यक्त्वा तुरीयस्वभावमागता तेन हेतुनेत्यर्थः । अथवा अहं<br>
कर्मोपासनादिना किञ्चित्किञ्चिदाकारं इन्द्रचन्द्रादिहिरण्यगर्भान्तं पदं<br>
भावनाकृततादात्म्यसिद्ध्या नागता । नाप्यकिञ्चित्किञ्चिदाकारमव्यक्तरूपं<br>
किन्त्विदं सर्वं त्यक्त्वा स्वस्वरूपा एवावस्थिता तेन हेतुनेत्यर्थः । अथवा अहमिदं<br>
लिङ्गदेहपरिच्छिन्नं जीवाकारं त्यक्त्वा यन्नाकिञ्चित्किञ्चित्सर्वात्मक आकारो यस्य<br>
तथाविधं परमार्थतो नकिञ्चित्किञ्चिदाकारं च ब्रह्म तदागता प्राप्तवती तेन<br>
हेतुनेत्यर्थः ॥ २१ ॥</p>
<p>इदं सर्वं परित्यज्य सर्वमन्यन्मयाश्रितम् ।<br>
यत्तत्सत्यमसत्यं च तेनास्मि श्रीमती स्थिता ॥ २२ ॥</p>
<p>उक्तमेवार्थं भङ्ग्यन्तरेण पुनराह-इदमिति । इदं परिच्छिन्नं सर्वं<br>
परित्यज्य सर्वमपरिच्छिन्नमन्यन्मया आश्रितम् । किं तत् । यत्तत् सत्यमबाधितं न<br>
विद्यते सन्मूर्त त्यदमूर्तं [अन्यदमूर्तं च इति पाठः ।] च प्रपञ्चरूपं<br>
यत्रेत्यसत्यं च तेनेति प्राग्वत् ॥ २२ ॥</p>
<p>यत्किञ्चिद्यन्न किञ्चिच्च तज्जानामि यथास्थितम् ।<br>
यथोदयं यथानाशं तेनास्मि श्रीमती स्थिता ॥ २३ ॥</p>
<p>नकिञ्चित्किञ्चिदाकारमिति स्वोक्तिं भङ्ग्यन्तरेण वर्णयति-यदिति । यद्वस्तु उदयः<br>
सर्गस्तमनतिक्रम्येति यथोदयन्न् सृष्टिदृशा दृश्यमानं किञ्चित्परिच्छिन्नं<br>
यदेव च यथानाशं प्रलयदृशा दृश्यमानं नकिञ्चिच्च भवति तद्यथा येन<br>
कूटस्थभूमानन्दस्वभावेन स्थितं जानामीत्यर्थः ॥ २३ ॥</p>
<p>भोगैरभुक्तैस्तुष्यामि भुक्तैरिव सुदूरगैः ।<br>
न हृष्यामि न कुप्यामि तेनास्मि श्रीमती स्थिता ॥ २४ ॥</p>
<p>एकैवाकाशसङ्काशे केवले हृदये रमे ।<br>
न रमे राजलीलासु तेनास्मि श्रीमती स्थिता ॥ २५ ॥</p>
<p>हृदयपदेन हार्दं ब्रह्म लक्ष्यते ॥ २५ ॥</p>
<p>आत्मन्येव हि तिष्ठामि ह्यासनोद्यानसद्मसु ।<br>
न भोगेषु न लज्जासु तेनाहं श्रीमती स्थिता ॥ २६ ॥</p>
<p>आसनोद्यानादिषु देहे स्थितेऽप्यहं पूर्णात्मन्येव तिष्ठामि न तु<br>
भूषणसन्मानादिशारीरमानसभोगेषु तदलाभप्रयुक्तलज्जासु वा ॥ २६ ॥</p>
<p>जगतां प्रभुरेवास्मि नकिञ्चिन्मात्ररूपिणी ।<br>
इत्यात्मन्येव तुष्यामि तेनाहं श्रीमती स्थिता ॥ २७ ॥</p>
<p>इदं चाहमिदं नाहं सत्या चाहं न चाप्यहम् ।<br>
सर्वमस्मि न किञ्चिच्च तेनाहं श्रीमती स्थिता ॥ २८ ॥</p>
<p>इदं देहादि चात्तदुपभोग्यमधिष्ठानदृशा आरोपितदृशा तु नाहम् ॥ २८ ॥</p>
<p>न सुखं प्रार्थये नार्थं नानर्थं नेतरां स्थितिम् ।<br>
यथाप्राप्तेन हृष्यामि तेनाहं श्रीमती स्थिता ॥ २९ ॥</p>
<p>नानर्थं जिहासामीति शेषः ॥ २९ ॥</p>
<p>तनुविद्वेषराजाभिः प्रज्ञाभिः शास्त्रदृष्टिभिः ।<br>
रमे सह वयस्याभिस्तेनाहं श्रीमती स्थिता ॥ ३० ॥</p>
<p>वयस्याभिः सखीभूताभिः । तनुः कृशीभूतो विद्वेषो रागश्च<br>
याभिस्तथाविधाभिः स्वप्रज्ञाभिः शास्त्रदृष्टिभिश्च सह रमे । अथवा<br>
शास्त्रदृष्टिभिः करणैस्तनुरल्पीभूतो विद्वेषो रागश्च यासां<br>
तथाविधाभिर्वयस्याभिः सखीभिः सह रमे ॥ ३० ॥</p>
<p>पश्यामि यन्नयनरश्मिभिरिन्द्रियैर्वा चित्तेन चेह हि तदङ्ग नकिञ्चिदेव ।<br>
पश्यामि तद्विरहितं तु नकिञ्चिदन्तः पश्यामि सम्यगिति नाथ चिरोदयास्मि ॥ ३१ ॥</p>
<p>अङ्ग हे नाथ इह जगति अहं नयनरश्मिभिरन्यैर्वा इन्द्रियैश्चित्तेन च यत्पश्यामि<br>
तन्नकिञ्चिदनृतमेव । तेनेन्द्रियमनोदृश्येन विरहितं तु नकिञ्चिन्निष्प्रपञ्चं<br>
वस्तु अन्तः पश्यामि । यतो हेतोरिति वर्णितरीत्या अन्तर्बहिश्च सम्यगबाधितरूपं<br>
पश्यामि । तेन हेतुना चिरं सन्ततमुदिता परमाभ्युदयश्रीमती अस्मीत्यर्थः ॥ ३१ ॥</p>
<p>इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०<br>
चू० चूडालात्मलाभो नामैकोनाशीतितमः सर्गः ॥ ७९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चूडालात्मलाभो नामैकोनाशीतितमः सर्गः ॥ ७९ ॥</p>
<h1 id="०८०">०८०</h1>
<p>अशीतितमः सर्गः ८०</p>
<p>श्रीवसिष्ठ उवाच ।</p>
<p>एवमात्मनि विश्रान्तां वदन्तीं तां वराननाम् ।<br>
अबुद्ध्वा तद्गिरामर्थं विहस्योवाच भूपतिः ॥ १ ॥</p>
<p>अज्ञेन राज्ञा तद्वाक्यस्यासम्बद्धत्ववर्णनम् ।<br>
खेचरत्वादिसिद्धीनां बीजं चात्र निरूप्यते ॥</p>
<p>एवं वर्णितप्रकारेण स्वशोभातिशये निमित्तानि वदन्तीम् ॥ १ ॥</p>
<p>शिखिध्वज उवाच ।</p>
<p>असम्बद्धप्रलापासि बालासि वरवर्णिनि ।<br>
रमसे राजलीलाभी रमस्वावनिपात्मजे ॥ २ ॥</p>
<p>बाला अप्रौढबुद्धिरसि । परबोधानुकूलवाक्योच्चारणे अकुशलेति यावत् ॥ २ ॥</p>
<p>किञ्चित्त्यक्त्वा न किञ्चिद्यो गतो प्रत्यक्षसंस्थितम् ।<br>
त्यक्तप्रत्यक्षसद्रूपः स कथं किल शोभते ॥ ३ ॥</p>
<p>असम्बद्धप्रलापतामेव नाकिञ्चित्किञ्चिदित्याद्युक्तेर्दर्शयति-किञ्चिदिति ।<br>
साकारस्यैव शोभा प्रसिद्धा । यस्त्वाकारसामान्यं त्यक्त्वा निराकारतां गतः स<br>
शून्यप्रायः कथं शोभेतेत्यर्थः ॥ ३ ॥</p>
<p>भोगैरभुक्तैस्तुष्टोऽहमिति भोगान्जहाति यः ।<br>
रुषेवासनशय्यादीन्स कथं किल शोभते ॥ ४ ॥</p>
<p>भोगैरभुक्तैस्तुष्यामीति यत्त्वयोक्तं तदप्यसम्बद्धमित्याह-भोगैरिति । रुषा<br>
क्रोधेनेव ॥ ४ ॥</p>
<p>भोगाभोगे परित्यज्य खे शून्ये रमते तु यः ।<br>
एक एवाखिलं त्यक्त्वा स कथं किल शोभते ॥ ५ ॥</p>
<p>एकैवाकाशसङ्काशे केवले हृदये रमे इति यत्त्वयोक्तं तदप्यसङ्गतमित्याह##-<br>
मित्रभृत्यादीनामाभोजनमाभोगश्चेत्यनयोः समाहारं परित्यज्य तत्साधनं<br>
वित्ताद्यखिलं च त्यक्त्वा य एक एव शून्ये खे पिशाचवद्रमते स किल शोभते इति<br>
कथं सङ्गच्छतामित्यर्थः ॥ ५ ॥</p>
<p>वसनाशनशय्यादीन्सर्वान्सन्त्यज्य धीरधीः ।<br>
यस्तिष्ठत्यात्मनैवैकः स कथं किल शोभते ॥ ६ ॥</p>
<p>धीरधीः अतिक्रोधादिव धैर्यमात्रबलेन शीतोष्णक्षुत्तृषादिदुःखानि सहमान<br>
इत्यर्थः ॥ ६ ॥</p>
<p>नाहं देहोऽन्यथा चाहं नकिञ्चित्सर्वमेव च ।<br>
एवं प्रलापो यस्यास्ति स कथं किल शोभते ॥ ७ ॥</p>
<p>इदं चाहमिदं नाहमिति यदुक्तं तदप्यसम्बद्धमित्याह-नाहमिति ॥ ७ ॥</p>
<p>यत्पश्यामि न पश्यामि तत्पश्याम्यन्यदेव यत् ।<br>
प्रलाप इत्यसन्न्यस्य स कथं किल शोभते ॥ ८ ॥</p>
<p>पश्यामि यन्नयनरश्मिभिरिन्द्रियैर्वेत्यन्ते यदुक्तं तत्तु सुतरामसङ्गतमिति नैते<br>
शोभाहेतव इत्युपसंहरति-यदिति ॥ ८ ॥</p>
<p>तस्माद्बालासि मुग्धासि चपलासि विलासिनि ।<br>
नानालापविलासेन क्रीडामि क्रीड सुन्दरि ॥ ९ ॥</p>
<p>प्रविहस्याट्टहासेन शिखिध्वज इति प्रियाम् ।<br>
मध्याह्ने स्नातुमुत्थाय निर्जगामाङ्गनागृहात् ॥ १० ॥</p>
<p>कष्टं नात्मनि विश्रान्तो मद्वचांसि न बुद्धवान् ।<br>
राजेति खिन्ना चूडाला स्वव्यापारपराभवत् ॥ ११ ॥</p>
<p>कष्टमिति । न चेदिहावेदीन्महती विनष्टिः इत्यादिश्रुतेरिति भावः ॥ ११ ॥</p>
<p>तदा तथाङ्ग तत्राथ तादृगाशययोस्तयोः ।<br>
ताभिः पार्थिवलीलाभिः कालो बहुतिथो ययौ ॥ १२ ॥</p>
<p>अङ्गेति रामसम्बोधने ॥ १२ ॥</p>
<p>एकदा नित्यतृप्ताया निरिच्छाया अपि स्वयम् ।<br>
चूडालाया बभूवेच्छा लीलया स्वगमागमे ॥ १३ ॥</p>
<p>खे गमागमो देववत्सञ्चारस्तद्विषये इच्छा बभूव ।<br>
तादृशप्रारब्धशेषबलादिति भावः ॥ १३ ॥</p>
<p>खगमागमसिद्ध्यर्थमथ सा नृपकन्यका ।<br>
सर्वभोगाननादृत्य समागम्य च निर्जनम् ॥ १४ ॥</p>
<p>एकैवैकान्तनिरता स्वासनावस्थिताङ्गिका ।<br>
ऊर्ध्वगप्राणपवनचिराभ्यासं चकार ह ॥ १५ ॥</p>
<p>एकैवेति । अर्थाद्राज्ञः शत्रुजयाय द्वित्रिहायनं प्रवासकाले इति गम्यते । अन्यथा<br>
तत्पराधीनायास्तस्या कान्तनिरतत्वाद्ययोगात् । ऊर्ध्वगस्य प्राणपवनस्य चिरं<br>
खेचरसिद्ध्यनुकूलं भ्रूमध्यादिदेशे निरोधाभ्यासम् ॥ १५ ॥</p>
<p>श्रीराम उवाच ।</p>
<p>यदिदं दृश्यते किञ्चिज्जगत्स्थावरजङ्गमम् ।<br>
स्पन्दच्युतं क्रियानाम्नः कथमित्यनुभूयते ॥ १६ ॥</p>
<p>खेचरसिद्धिप्रयोजकक्रियाप्रसङ्गेन रामः क्रियासामान्ये निमित्तं<br>
जिज्ञासुराक्षिपति-यदिदमिति । यदिदं स्थावरं जङ्गमं च जगत्तत्सर्वं<br>
स्पन्दच्युतं क्रियया निष्पादितं दृश्यते । विना कर्त्रादिकारकस्पन्दं<br>
कस्याप्युत्पत्तेरदर्शनात् तत्रैवं सति क्रियानाम्नः स्पन्दस्य कथं निष्पत्तिः । किं<br>
सक्रियादुत कूटस्थात् । आद्ये आत्माश्रयोऽनवस्था वा । द्वितीये व्याघातः अविरामः<br>
फलानवस्था चेति कथं क्रियानाम्नो वस्तुन उत्पत्तिरनुभूयते अनुभवपथमारोहति<br>
तद्वदेत्यर्थः ॥ १६ ॥</p>
<p>कस्य स्पन्दविलासस्य घनाभ्यासस्य मे वद ।<br>
ब्रह्मन्खगमनाद्येतत्फलं यत्नैकशालिनः ॥ १७ ॥</p>
<p>एवमाक्षिप्य प्रस्तुतं पृच्छति-कस्येति । एतत्खगमनादिसिद्धिजातं कस्य<br>
स्पन्दविलासस्य फलं तदपि वदेत्यर्थः ॥ १७ ॥</p>
<p>आत्मज्ञो वाप्यनात्मज्ञः सिद्ध्यर्थं लीलयाथवा ।<br>
कथं संसाधयत्येतद्यथा तद्वद मे प्रभो ॥ १८ ॥</p>
<p>अनात्मज्ञः सिद्ध्यर्थं आत्मज्ञो लीलया वा एतत्सिद्धिजातं कथं केन क्रमेण<br>
संसाधयति तदपि वदेत्यर्थः ॥ १८ ॥</p>
<p>श्रीवसिष्ठ उवाच ।</p>
<p>त्रिविधं सम्भवत्यङ्ग साध्यं वस्त्विह सर्वतः ।<br>
उपादेयं च हेयं च तथोपेक्ष्यं च राघव ॥ १९ ॥</p>
<p>भवेदयमात्माश्रयानवस्थादिको दोषो यदि क्रियास्वरूपमात्रसिद्धये कारकापेक्षा<br>
स्यात् । न तु तथा किन्तु क्रियासाध्यस्य फलस्य । फलनिष्पत्तये हि प्रवृत्तानि कारकाणि<br>
नान्तरीयकतया क्रियामवलम्बन्ते । तया हि फलस्य साध्यता कारकाणां साधनता च<br>
व्यपदेष्टुं शक्यते । तथा च साध्यसाधनोभयविलक्षणा क्रिया न<br>
साध्यापेक्षितसाधनेभ्यः साधनान्तरमपेक्षत इति तस्यां सक्रियं कूटस्थं वा<br>
कारणमिति विकल्पो निरवकाश एवेत्याशयेन वसिष्ठ उत्तरप्रश्नसमाघानानुकूलं<br>
गौणमुख्यसाधारणं क्रियासाध्यं विभज्य दर्शयति-त्रिविधमिति ।<br>
उपादानबुद्धिविषयीभूतं वस्तु उपादेयं प्रवृत्तिविषयः । हानबुद्धिवेद्यं<br>
हेयं निवृत्तिविषयः । उपेक्षाबुद्धिगम्यमुपेक्ष्यं तच्चौदासीन्येऽपि<br>
क्रियोपचारादनेनोपेक्षयायमनर्थः कृत इति लोके व्यवहारदर्शनाद्गौणं<br>
साध्यम् ॥ १९ ॥</p>
<p>आत्मभूतं प्रयत्नेन उपादेयं च साध्यते ।<br>
हेयं सन्त्यज्यते ज्ञात्वा उपेक्ष्यं मध्यमेतयोः ॥ २० ॥</p>
<p>तेषु फलवैलक्षण्यन्न् दर्शयति-आत्मभूतमिति । आत्मनः स्वस्य भूतमनुकूलम्<br>
। एतयोर्हेयोपादेययोर्मध्यर्मान्तरालिकम् ॥ २० ॥</p>
<p>यद्यदाह्लादनकरमादेयन्न् तच्च सन्मते ।<br>
तद्विरुद्धमनादेयमुपेक्ष्यन्न् मध्यमं विदुः ॥ २१ ॥</p>
<p>आह्लादनकरं साक्षात्परम्परया वा सुखानुकूलम् । दुःखनिवारणसाधनस्यापि<br>
सुखानुकूलत्वादेव तत्साधनोपादानसिद्धेरिति भावः । तद्विरुद्धं सुखविघाति ।<br>
दुःखस्यापि स्वास्थ्यसुखविघातित्वादेव द्वेष्यत्वादिति भावः ॥ २१ ॥</p>
<p>सन्मतेर्विदुषो ज्ञस्य सर्वमात्ममयं यदा ।<br>
त्रय एते तदा पक्षाः सम्भवन्ति न केचन ॥ २२ ॥</p>
<p>त्रय एते साध्यभेदा अज्ञानामेवेत्याह-सन्मतेरिति ॥ २२ ॥</p>
<p>केवलं सर्वमेवेदं कदाचिल्लीलया तया ।<br>
उपेक्षापक्षनिक्षिप्तमालोकयति वा न वा ॥ २३ ॥</p>
<p>विदुषस्तृतीयकल्पाभ्युपगमेऽपि न कश्चिद्दोष इत्याशयेनाह-केवलमिति ॥ २३ ॥</p>
<p>ज्ञस्योपेक्षात्मकं नाम मूढस्यादेयतां गतम् ।<br>
हेयं स्फारविरागस्य शृणु सिद्धिक्रमः कथम् ॥ २४ ॥</p>
<p>एकमेव वस्तु एकस्यैव पुरुषस्य बोधरागवैराग्यावस्थाभेदेन<br>
[मूढविरागावस्थेति पाठः ।] त्रेधा सम्पद्यत इत्याशयेनाह-ज्ञस्येति<br>
। एवं सिद्ध्यर्थं लीलयाथवा इति प्रश्नांशयोरुपपत्तिमुक्त्वा कथं<br>
संसाधयत्येतदित्यंशसमाधानं श्रावयति-शृण्वित्यादिना ॥ २४ ॥</p>
<p>देशकालक्रियाद्रव्यसाधनाः सर्वसिद्धयः ।<br>
जीवमाह्लादयन्तीह वसन्त इव भूतलम् ॥ २५ ॥</p>
<p>तत्र सिद्धितारतम्ये चिराचिरयत्नापेक्षायां च निमित्तान्याह-देशेति ॥ २५ ॥</p>
<p>मध्ये चतुर्णामेवैषां क्रियाप्राधान्यकल्पना ।<br>
सिद्ध्यादिसाधने साधो तन्मयास्ते यतः क्रमाः ॥ २६ ॥</p>
<p>एषां देशादीनां चतुर्णां मध्ये श्रीशैलाद्युत्तमदेशादिचतुष्टयमेलने<br>
शीघ्रं सिद्धिलाभाद्योगमन्त्रजपादिक्रियाया इतरदेशाद्यनुष्ठितक्रियापेक्षया<br>
प्राधान्यस्योत्कर्षस्य कल्पना भवति । फलोत्कर्षोऽपि तदनुसार्येवेत्याह##-<br>
तन्मयास्तादृशक्रियोत्कर्षानुसारिण इत्यर्थः ॥ २६ ॥</p>
<p>गुटिकाञ्जनखड्गादिक्रियाक्रमनिरूपणम् ।<br>
तत्रासतां च दोषोऽत्र विस्तारः प्रकृतार्थहा ॥ २७ ॥</p>
<p>अस्त्वेवं किं ततस्तत्राह-गुटिकेति । तत्र खगमनादिसाधनानि<br>
सिद्धगुटिकासिद्धाञ्जनसिद्धखड्गसिद्धपादुकादीन्यपि<br>
उड्डामरतन्त्रयोगिनीकल्पादिविस्तृतबहुग्रन्थप्रसिद्धानि सन्ति । कथं<br>
संसाधयन्त्येतद्यथावद्वद मे प्रभो इति त्वदीयप्रश्नस्य तत्क्रियाक्रमनिरूपणं<br>
कर्तव्यमिति चेदभिप्रायस्तर्ह्यविस्तृतोक्त्या तदसम्भवात्तद्विस्तारः कार्यः । तेन तत्र<br>
तासु सिद्धिषु विषये असतामजिज्ञासूनामतत्त्वविदां च त्वदतिरिक्तश्रोतॄणां<br>
दैवादभिलाषोदये तत्रैव प्रवृत्त्या महान्दोषः स्यात्तवापि स विस्तारः<br>
प्रकृतस्यात्मतत्त्वश्रवणार्थस्य विघ्नरूपत्वाद्विघात इति न<br>
तन्निरूपणमत्रोचितमित्यर्थः ॥ २७ ॥</p>
<p>रत्नौषधितपोमन्त्रक्रियाक्रमनिरूपणम् ।<br>
आस्तामेव किलैषोऽपि विस्तारः प्रकृतार्थहा ॥ २८ ॥</p>
<p>एष न्यायो मणिमन्त्रादिसाध्यसिद्धिक्रमनिरूपणे<br>
श्रीशैलादिसिद्धदेशनिवाससाध्यसिद्धिक्रमनिरूपणे च योज्य इत्याह-रत्नेति<br>
द्वाभ्याम् ॥ २८ ॥</p>
<p>श्रीशैले सिद्धदेशे च मेर्वादौ वा निवासतः ।<br>
सिद्धिरित्यपि विस्तारः कृतार्थ प्रकृतार्थहा ॥ २९ ॥</p>
<p>हे कृतार्थेति रामसम्बोधनं तासां सिद्धीनां त्वादृशदृष्ट्या तुच्छतेति<br>
द्योतनार्थम् ॥ २९ ॥</p>
<p>तस्माच्छिखिध्वजकथाप्रसङ्गपतितामिमाम् ।<br>
प्राणादिपवनाभ्यासक्रियां सिद्धिफलां शृणु ॥ ३० ॥</p>
<p>तर्हि मत्प्रश्नो व्यर्थः सम्पन्न इति रामस्य विषादो मा भूदिति<br>
प्रस्तुतज्ञानदार्ढ्योपयोग्यानुषङ्गिकखगमादिसिद्धिसाधनं<br>
वर्ण्यमानकथासम्बद्धमविस्तारं प्राणायामक्रमं श्रावयति-तस्मादिति ॥<br>
३० ॥</p>
<p>अन्तस्था ह्यखिलास्त्यक्त्वा साध्यार्थेतरवासनाः ।<br>
गुदादिद्वारसङ्कोचान्स्थानकादिक्रियाक्रमैः ॥ ३१ ॥</p>
<p>तत्रादौ यमनियमप्रतिष्ठे तद्बीजप्रदर्शनेन सङ्क्षिप्याह-अन्तस्था इति<br>
साध्यार्था इतराः साधनार्थाश्च वासनास्त्यक्त्वा स्थानकानि सिद्धाद्यासनानि<br>
आदिपदात्समकायशिरोग्रीवतानिश्चलतानासाग्रसम्प्रेक्षणमित्यादि##-</p>
<p>भोजनासनशुद्ध्या च साधुशास्त्रार्थभावनात् ।<br>
स्वाचारात्सुजनासङ्गात्सर्वत्यागात्सुखासनात् ॥ ३२ ॥</p>
<p>तमेव क्रियाक्रममवयुत्या प्रपञ्चयति-भोजनेति । साधु<br>
सम्यग्योगशास्त्रार्थस्य भावनात्परिशीलनात् ॥ ३२ ॥</p>
<p>प्राणायामघनाभ्यासाद्राम कालेन केनचित् ।<br>
कोपलोभादिसन्त्यागाद्भोगत्यागाच्च सुव्रत ॥ ३३ ॥</p>
<p>त्यागादाननिरोधेषु भृशं यान्ति विधेयताम् ।<br>
प्राणाः प्रभुत्वात्तज्ज्ञस्य पुंसो भृत्या इवाखिलाः ॥ ३४ ॥</p>
<p>त्यागे रेचने आदाने पूरके निरोधे कुम्भके च भृशमभ्यस्तेषु तज्ज्ञस्य योगिनः ।<br>
प्रभुत्वात्प्राणस्वामित्वसम्पत्तेर्लौकिकस्य पुंसः प्रभोर्भृत्या इव अखिलाः प्राणा<br>
विधेयतां स्वाधीनतां यान्तीत्यर्थः ॥ ३४ ॥</p>
<p>राज्यादिमोक्षपर्यन्ताः समस्ता एव सम्पदः ।<br>
देहानिलविधेयत्वात्साध्याः सर्वस्य राघव ॥ ३५ ॥</p>
<p>प्राणानां स्वाधीनत्वे तत्सम्बद्धसिद्धीनामपि स्वाधीनता सिद्ध्यतीत्याह-राज्येति<br>
। सर्वस्याधिकारिणः ॥ ३५ ॥</p>
<p>परिमण्डलिताकारा मर्मस्थानं समाश्रिता ।<br>
आन्त्रवेष्टनिका नाम नाडी नाडीशताश्रिता ॥ ३६ ॥</p>
<p>इदानीं सर्वसिद्धीनां देहानिलविधेयत्वमुक्तमुपपादयितुं<br>
सर्वदेहप्रसृतद्वासप्ततिसहस्रशाखप्रधाननाडीशताश्रितां<br>
मूलाधारादारभ्य आब्रह्मरन्ध्रं सप्तसु चक्रेष्वनुप्रविश्य निर्गतां मूलाधारे<br>
सार्धत्रिवलयवेष्टनान्तःसुप्तकुण्डलिनीशक्तिगर्भां सुषुम्नानाडीं वर्णयति##-<br>
परिवेष्टितत्वात्परिमण्डलिताकारा अत एवान्त्राणामपि नाडीभिर्वेष्टनादान्त्रवेष्टनिका<br>
नाम ॥ ३६ ॥</p>
<p>वीणाग्रावर्तसदृशी सलिलावर्तसन्निभा ।<br>
लिप्यार्ध्ॐकारसंस्थाना कुण्डलावर्तसंस्थिता ॥ ३७ ॥</p>
<p>तां मूलाधारे स्वान्तर्गतकुण्डलिनीसंस्थानानुकूल्येन वर्णयति-वीणेति ।<br>
वीणादन्डस्याग्रे मूलभागे प्रसिद्धो रेखात्मकस्तन्त्रीमूलपरिवर्तनरूपः<br>
सलिलपरिवर्तनरूपो वा य आवर्तस्तत्सदृशी । लिप्या लेखनेन प्रदर्शने तु<br>
ॐकारस्यार्धमर्ध्ॐकारस्तस्य संस्थानमिव संस्थानं यस्याः । द्रविडाक्षरे<br>
पूर्वार्धमिव नागराक्षरे उत्तरार्धमिव वा तत्संस्थानं लेख्यमित्यर्थः । अर्ध<br>
नपुंसकम् इत्येकदेशिना समासः । ओमाङोश्च इति पररूपम् ॥ ३७ ॥</p>
<p>देवासुरमनुष्येषु मृगनक्रखगादिषु ।<br>
कीटादिष्वब्जजान्तेषु सर्वेषु प्राणिषूदिता ॥ ३८ ॥</p>
<p>इयं च न मनुष्येष्वेव किन्तु सर्वप्राणिशरीरेष्वित्याह-देवेति ॥ ३८ ॥</p>
<p>शीतार्तसुप्तभोगीन्द्रभोगवद्बद्धमण्डला ।<br>
सिता कल्पाग्निविगलदिन्दुवद्बद्धकुण्डली ॥ ३९ ॥</p>
<p>शीतेनार्तः शीतार्तिनिवारणाय दृढबद्धमण्डल इति यावत् । तथाविधस्य सुप्तस्य<br>
भोगीन्द्रस्य भोगः कायस्तद्वद्बद्धं मण्डलं यया । सिता शुभ्रा । कल्पाग्निना<br>
विगलता अन्तर्वलयाकाररेखास्फुटितेनेन्दुना तुल्यं बद्धा कुण्डलीवलयाकृतिर्यया ।<br>
अथवा कल्पते जरणसमर्थो भवतीति कल्पोऽग्निर्जाठराग्निस्तेन विगलन् यो मूर्ध्नि<br>
योगशास्त्रप्रसिद्धश्चन्द्रः स एव विलीय मूलाधारे प्रसृतो घनीभूय तत्र<br>
बद्धकुण्डलाकृतिस्तद्वत्स्थितेत्युत्प्रेक्षा ॥ ३९ ॥</p>
<p>ऊरोर्भ्रूमध्यरन्ध्राणि स्पृशन्ती वृत्तिचञ्चला ।<br>
अनारतं च सस्पन्दा पवमानेन तिष्ठति ॥ ४० ॥</p>
<p>ऊरुपदेन ऊरुमूलसन्धिर्गुदं लक्षणयोच्यते । तत आरभ्य भ्रूमध्यपर्यन्तं<br>
यानि रन्ध्राणि तानि स्पृशन्ती तेष्वनुस्यूता मनोवृत्तिभिरन्तश्चञ्चला बहिश्च<br>
पवमानेन प्राणादिना सस्पन्दा ॥ ४० ॥</p>
<p>तस्यास्त्वभ्यन्तरे तस्मिन्कदलीकोशकोमले ।<br>
या परा शक्तिः स्फुरति वीणावेगलसद्गतिः ॥ ४१ ॥</p>
<p>तस्या मूलेऽन्तःसार्धत्रिवलयाकारां कुण्डलिनीसञ्ज्ञां चिच्छक्तिं दर्शयति##-<br>
पराख्या सर्वशब्दमूलभूता गतिः शब्दब्रह्मात्मिका स्फूर्तिः सैव<br>
प्राणसङ्गान्नाभिहृदयकण्ठदेशेषूत्तरोत्तरं व्यक्ततरा पश्यन्ती मध्यमा<br>
वैखरीत्यादिभेदान् भजते इति । तथाचोक्तं मन्त्रशास्त्रे चैतन्यं सर्वभूतानां<br>
शब्दब्रह्मेति यद्विदुः । तत्प्राप्य कुण्डलीरूपं प्राणिनां देहमध्यगम् ।<br>
वर्णात्मनाविर्भवति गद्यपद्यादिभेदतः इति । साम्बेनाप्युक्तम् या सा<br>
मित्रावरुणसदनादुच्चरन्ती त्रिषष्टिं वर्णानत्र प्रकटकरणैः<br>
प्राणसङ्गात्प्रसूते । तां पश्यन्तीं प्रथममुदितां मध्यमां बुद्धिसंस्थां<br>
वाचं वक्त्रे करणविशदां वैखरीं च प्रपद्ये ॥ इति ॥ ४१ ॥</p>
<p>सा चोक्ता कुण्डलीनाम्ना कुण्डलाकारवाहिनी ।<br>
प्राणिनां परमा शक्तिः सर्वशक्तिजवप्रदा ॥ ४२ ॥</p>
<p>सर्वासां प्राणेन्द्रियबुद्ध्यादिशक्तीनामपि<br>
सत्तास्फूर्तिप्रवृत्तिनिर्वाहकत्वाज्जवप्रदा ॥ ४२ ॥</p>
<p>अनिशं निःश्वसद्रूपा रुषितेव भुजङ्गमी ।<br>
संस्थितोर्ध्वीकृतमुखी स्पन्दनाहेतुतां गता ॥ ४३ ॥</p>
<p>तत्र कथं प्राणशक्तिर्जवप्रदा तदाह-अनिशमिति । सैव<br>
स्वमुखात्प्राणमूर्ध्वं क्षिपति अपानं चाध आकर्षतीत्यनिशं<br>
निःश्वसद्रूपेत्यर्थः ॥ ४३ ॥</p>
<p>यदा प्राणानिलो याति हृदि कुण्डलिनीपदम् ।<br>
तदा संविदुदेत्यन्तर्भूततन्मात्रबीजभूः ॥ ४४ ॥</p>
<p>कथं बुद्धिशक्तिजवप्रदा तदाह-यदेति । यदा हृदि स्थितः प्राणः कुण्डलिन्या<br>
आकृष्टः सन् अपानवृत्त्या कुण्डलिनीपदं याति तदा<br>
भूततन्मात्राण्यपञ्चीकृतभूतान्येव बीजमुपादानं यस्य तथाविधे अन्तःकरणे<br>
भवतीति भूर्जीवसंवित्<br>
स्मृतिसङ्कल्पाध्यवसायाभिमानरागादिवृत्तिभेदैरन्तरुदेतीत्यर्थः ॥ ४४ ॥</p>
<p>यथा कुण्डलिनी देहे स्फुरत्यब्ज इवालिनी ।<br>
तथा संविदुदेत्यन्तर्मृदुस्पर्शवशोदया ॥ ४५ ॥</p>
<p>कथं चेन्द्रियशक्तिजवप्रदा तदाह-यथेति । एवं<br>
प्राणबुद्ध्योराहितज्ञानक्रियास्वशक्तिः कुण्डलिनी देहे मृदुः स्पर्शो<br>
विषयसन्निकर्षो येषां तेषां चक्षुरादीनां वशोदया सती देहे यथा यथा<br>
यादृशभोजकादृष्टसामग्रीवैचित्र्येण स्फुरति तथा तथा<br>
तत्तदिन्द्रियैरर्थविशेषस्फूर्तितत्फलभोगादिलक्षणा संविदुदेतीत्यर्थः ॥ ४५ ॥</p>
<p>स्पर्शनं मृदुनान्योन्यालिङ्गिका तत्र यन्त्रयोः ।<br>
यथा संविदुदेत्युच्चैस्तथा कुण्डलिनी जवात् ॥ ४६ ॥</p>
<p>कथं मृदुस्पर्शवशानुगा तदाह-स्पर्शनमिति । कुण्डलिनी जवात्तथा स्फुरति<br>
यथा मृदुना चक्षुरादिना विषयस्पर्शनं प्रथममुदेति । तथा च तत्र यन्त्रं<br>
कार्यकरणसङ्घातं युनक्तीति यन्त्रयुः प्रमाता तस्य वृत्तिद्वारा बहिर्निर्गतस्य<br>
बाह्यविषयेण सह अन्योन्यमालिङ्गनमन्योन्यालिङ्गिका । भावे ण्वुल् ।<br>
वृत्तिव्याप्तिप्रयुक्ता व्याप्तिरुदेति । तया च यथा विषयावरणभङ्गे उच्चैः स्फुटतरा<br>
संविद्घटादिप्रथा उदेति तथा तेन तेन प्रकारेणेत्यर्थः ॥ ४६ ॥</p>
<p>तस्यां समस्ताः सम्बद्धा नाड्यो हृदयकोशगाः ।<br>
उत्पद्यन्ते विलीयन्ते महार्णव इवापगाः ॥ ४७ ॥</p>
<p>तत्र मूलाधारस्थायाः कुण्डलिन्याश्चक्षुरादिप्रवर्तने नाड्यो<br>
द्वारमित्याशयेनाह-तस्यामिति । उत्पद्यन्ते प्रसार्यन्ते [प्रतीयन्ते इति पाठः ।<br>
] । विलीयन्ते सङ्कुचन्ति ॥ ४७ ॥</p>
<p>नित्यं पातोत्सुकतया प्रवेशोन्मुखया तया ।<br>
सा सर्वसंविदां बीजं ह्येका सामान्युदाहृता ॥ ४८ ॥</p>
<p>कथमुत्पद्यन्ते विलीयन्ते च तदाह-नित्यमिति । प्राणात्मना ऊर्ध्वपातोत्सुकतया<br>
अपानात्मना अधःप्रवेशोन्मुखया तया । उक्तमुपसंहरति-सेति । सामानी<br>
साधारणी । समानशब्दाद्भावे स्वार्थे वा ष्यञि ङीषि हलस्तद्धितस्य इति यलोपः ॥ ४८<br>
॥</p>
<p>श्रीराम उवाच ।</p>
<p>आकल्पादनवच्छिन्ना चित्संवित्सर्वमस्ति हि ।<br>
तस्मात्कुण्डलिनीकोशात्केनार्थेनोदयः स्फुटः ॥ ४९ ॥</p>
<p>अपरिच्छिन्नायाश्चितो मूलाधारे नाडीमूले<br>
परिच्छिन्नकुण्डलिन्याख्यस्वांशादुद्भवः कथं किमर्थं चेति राम<br>
पृच्छति-आकल्पादिति । कालतः सर्वमिति वस्तुतश्चापरिच्छिन्नः ।<br>
देशकृतपरिच्छेदाभावस्यापि वस्तुकृतपरिच्छेदाभावऽन्तर्भाव<br>
इत्याशयेनोभयोरेवोपादानम् ॥ ४९ ॥</p>
<p>श्रीवसिष्ठ उवाच ।</p>
<p>सर्वत्र सर्वदा सर्वं चित्संविद्विद्यतेऽनघ ।<br>
किन्त्वस्या भूततन्मात्रवशादभ्युदयः क्वचित् ॥ ५० ॥</p>
<p>वसिष्ठस्तु तर्हि कालकृतपरिच्छेदाभावोऽपि तत्रान्तर्भूत एवेति पृथगुपादानं<br>
व्यर्थम् यदि स्पष्टीकरणाय तस्य पृथगुपादानं तर्हि<br>
देशकृतपरिच्छेदाभावेऽपि तत्समानमिति त्रितयानुवादव्याजेन दर्शयन्निराकाराया<br>
निर्विषयायाश्च चितो जीवाकारेण घटादिगोचरतया वाभिव्यक्त्यर्थं तदा<br>
संविदुदेत्यन्तर्भूततन्मात्रबीजभूरित्युक्तार्थं विस्तराद्विवरिष्यन्<br>
स्थूलसूक्ष्मदेहद्वयाकारपरिणतभूतसापेक्षैव चितो विशेषाभिव्यक्तिरित्याह##-</p>
<p>सर्वत्र विद्यमानापि देहेषु तरलायते ।<br>
सर्वगोऽप्यातपः सौरो भित्त्यादौ वै विजृम्भते ॥ ५१ ॥</p>
<p>ननु देशकृतपरिच्छेदाभावे संवित्सर्वत्र भासेतेत्याशङ्क्योपाधिवशादेव<br>
तस्याः स्फुटीभाव इति सदृष्टान्तमाचष्टे-सर्वत्रेति ।तरलायते बुद्धौ<br>
अवच्छेदप्रतिबिम्बनाभ्यां द्विगुणीकृत्य प्रवेशाद्बहलीभूता<br>
जलसूर्यकवद्बुद्धिचाञ्चल्याच्चञ्चलीभवतीत्यर्थः । तत्रोपाधिकृतबहलीभावेन<br>
स्फुटीभावे दृष्टान्तमाह-सर्वग इति ॥ ५१ ॥</p>
<p>क्वचिन्नष्टं क्वचित्स्पष्टं क्वचिदुच्छन्नतां गतम् ।<br>
वस्तु वस्तुनि दृष्टं तत्तत्सद्भावैर्विजृम्भितम् ॥ ५२ ॥</p>
<p>तत्राप्युपाधिमालिन्यतारतम्येन चिदभिव्यक्तितारतम्यमित्याह-क्वचिदिति ।<br>
मृच्छिलादिवस्तुनि तच्चिद्वस्तु अविद्याजाड्येनाभिभवात्तप्तवारिस्थशैत्यमिव<br>
नष्टमदर्शनं गतम् । देवमनुष्यादिलिङ्गे तु स्पष्टमभिव्यक्तम् ।<br>
वृक्षादिलिङ्गेषूत्कृष्टां छन्नतां बहिः संवेदनविवेकाक्षमतां गतं<br>
दृष्टम् । चिदम्श इव न सत्तांशे तारतम्यमित्याह-तदिति । तेषां<br>
त्रिविधोपाधीनां सर्वानुभवसिद्धैः सद्भावैरेव लिङ्गैस्तत्सर्वत्र<br>
विजृम्भितमनभिभूतमित्यर्थः ॥ ५२ ॥</p>
<p>एतद्भूयः क्रमेणाहं शृणु वक्ष्यामि तेऽनघ ।<br>
देहे स्वे च यथोदेति भृशं संविन्मयक्रमः ॥ ५३ ॥</p>
<p>उक्तमेवाभिव्यक्तितारतम्यं क्रमादासर्गसमाप्तेर्निरूपयितुं प्रतिजानीते-एतदिति ।<br>
स्वे मनुष्यादिदेहे चात्पशुस्थावरादिदेहे यथा यादृशतारतम्येन ॥ ५३ ॥</p>
<p>चेतनाचेतनं भूतजातं व्योम तथाखिलम् ।<br>
सर्वं चिन्मात्रसन्मात्रं शून्यमात्रं यथा नभः ॥ ५४ ॥</p>
<p>तदुपोद्घातेन सूक्ष्मस्थूलभूताध्यासप्रपञ्चनाय सर्वाधिष्ठानसच्चिदेकरसं<br>
सर्वप्रपञ्चतद्धर्मशून्यमात्मतत्त्वमादौ निर्दिशति-चेतनेति । नभो<br>
नभोवदसङ्गं विभु सूक्ष्मं च ॥ ५४ ॥</p>
<p>तद्धि चिन्मात्रसन्मात्रमविकारं स्वनामयम् ।<br>
क्वचित्स्थितं संविदेव भूततन्मात्रपञ्चकम् ॥ ५५ ॥</p>
<p>तस्मिंस्तथैव स्थिते मायाकल्पितैकदेशे आकाशादिसूक्ष्मभूतानां<br>
क्रमादध्यासात्तदेव भूतमात्रात्मरूपकं स्थितमित्याह-तद्धीति ॥ ५५ ॥</p>
<p>तत्पञ्चधा गतं द्वित्वं लक्षसे त्वं स्वसंविदम् ।<br>
अन्तर्भूतविकारादि दीपाद्दीपशतं यथा ॥ ५६ ॥</p>
<p>तत् तन्मात्रपञ्चकं प्राणो मनोबुद्धिर्ज्ञानेन्द्रियं कर्मेन्द्रियमिति पञ्चधा<br>
गतं लिङ्गशरीरं प्रतिबिम्बतया प्रविश्य दीपाद्दीपशतमिव सम्पन्नस्त्वं<br>
स्वसंविदमन्तर्भूता जन्मादिविकारा आदिपदाज्जाग्रदाद्यवस्थाभेदाश्च<br>
यस्मिंस्तथाविधं द्वित्वं जीवभावमिति यावत् । लक्षसे लक्षयसि । छान्दस<br>
उपग्रहव्यत्ययः ॥ ५६ ॥</p>
<p>स्वसत्तामात्रकेणैव सङ्कल्पलवरूपिणा ।<br>
पञ्चकानि व्रजन्तीह देहत्वं तानि कानिचित् ॥ ५७ ॥</p>
<p>कानिचिल्लि&quot;ण्गारम्भपरिशिष्टानि पञ्चकानि जीवस्य<br>
देवमनुष्याद्याकारवासनानुसारिसङ्कल्पलवरूपिणा स्वसत्तामात्रकेणैव<br>
पञ्चीकरणद्वारा स्थूलदेहत्वं व्रजन्ति ॥ ५७ ॥</p>
<p>कानिचित्तिर्यगादित्वं हेमादित्वं च कानिचित् ।<br>
कानिचिद्देशतादित्वं द्रव्यादित्वं च कानिचित् ॥ ५८ ॥</p>
<p>देहप्रकारणाद्धेमादित्वं धत्तूरादिस्थावरशरीरताम् । अथवा<br>
तिर्यगादित्वमित्यादिपदादेव स्थावरदेहपरिग्रहः । हेमादित्वमित्यनेन<br>
स्वर्णरजतखर्परोपलक्षितब्रह्माण्डत्वं तदन्तर्गतभुवनादिभोग्यतां चेत्यर्थः<br>
॥ ५८ ॥</p>
<p>एवं हि पञ्चकस्पन्दमात्रं जगदिति स्थितम् ।<br>
चित्संविदत्र सर्वत्र विद्यते रघुनन्दन ॥ ५९ ॥</p>
<p>अस्त्वेवं किं ततस्तत्राह-एवं हीति । स्थितं सिद्धम् । तर्ह्यधिष्ठानचैतन्यं<br>
सर्वत्रास्तीति घटाद्यपि चेतनं किं न स्यात्तत्राह-चिदिति ॥ ५९ ॥</p>
<p>केवलं पञ्चकवशाद्देहादौ चेतनाभिधा ।<br>
जडस्पन्दाभिधा क्वापि स्थावरादौ जडाभिधा ॥ ६० ॥</p>
<p>पञ्चकवशाच्चैतन्याभिव्यञ्जकप्राणादिपञ्चकघटितलिङ्गदेहप्राधान्यादेव<br>
मनुष्यदेहादौ मुख्या चेतनाभिधा । क्वापि तिर्यक्षु लिङ्गस्थूलदेहयोः<br>
समप्राधान्याज्जडस्पन्दाभिधा जडचेतनाभिधा । स्थावरादौ तु<br>
लिङ्गस्यान्तःसंवेदनमात्रत्वेन बहिर्जनैश्चेतनत्वाविभावनाज्जडाभिधा<br>
प्रसिद्धेत्यर्थः ॥ ६० ॥</p>
<p>यथा स्तब्धः स्थितो वीचिरिव स्थलमिवास्थितः ।<br>
पञ्चकेषु तथैतच्चिल्लोलरूपा जडान्विता ॥ ६१ ॥</p>
<p>त्रिष्वपि चित्कथं तारतम्येन स्थितेत्यत्र दृष्टान्तमाह-यथेति । यथा दिवा विलीनो<br>
धृतसमुद्रः सायं शिशिरपवनसम्पर्काद्वेलातटे क्रमाद्घनीभावात् स्तब्धो<br>
निश्चलः स्थितः सन् द्रवप्रदेशे वीचिरिव चलः । ईषद्घनप्रदेशे ईषच्चलः ।<br>
अत्यन्तघनप्रदेशे स्थलमिवाचलश्च स्थितः तथैवैषा<br>
चिन्नरतिर्यकूस्थावरदेहरूपेषु पञ्चकेषु लोकरूपा ईषल्लोला अत्यन्तजाड्यान्विता च<br>
स्थितेत्यर्थः ॥ ६१ ॥</p>
<p>इतः सौम्य इतो लोलः किमब्धिरिति नो यथा ।<br>
विकल्पादौ तथैवैतत्पञ्चकं हि जडाजडम् ॥ ६२ ॥</p>
<p>यथा क्वचिद्घनीभावेन लोलत्वाभावेऽपि तस्य नाब्धित्वव्याघातस्तथा<br>
स्थावरादिभावेऽपि न चिद्रूपताक्षतिरित्याह-इति इति । नो इति काकुः । किमब्धिरिति<br>
व्यपदेशो न भवति किन्तु भवत्येव यथा तथैवैतत्सुरनरतिर्यग्विकल्पादौ<br>
चैतन्यमक्षतमित्यर्थः । अथवा यं जडाजडविकल्पोऽध्यस्तपञ्चकधर्म एव न<br>
चिद्धर्मस्तस्यानिर्धर्मकत्वादित्याशयेनाह-पञ्चकं हीति ॥ ६२ ॥</p>
<p>देहादिपञ्चकं जीवः स्पन्दः शैलादिकं जडम् ।<br>
स्थावराद्यनिलस्पन्दि स्वभाववशतोऽनघ ॥ ६३ ॥</p>
<p>पञ्चके स्वभाववशत ईदृशा बहवो विकल्पा दृष्टा इत्याह-देहादीति ।<br>
देहाद्याकारपरिणतं पञ्चकं प्राणधारणाधीनस्पन्दचैतन्याभ्यां<br>
जीवश्चेतनस्तत्प्रयोजकः स्पन्दः शैलादिकं जडमेव । स्थावरादिशरीरं तु<br>
बाह्यानिलाधीनस्पन्दि अन्तश्चेतनमित्यादिव्यवस्थितविकल्पाः स्वभाववशतो दृष्टा<br>
इत्यर्थः ॥ ६३ ॥</p>
<p>वाचः पर्यनुयोक्तव्याः स्वभावाद्रघुनन्दन ।<br>
शीतोष्णादि हिमाग्न्यादि वाक्चेति परिदृश्यते ॥ ६४ ॥</p>
<p>ननु स्वः स्वात्मको भावः स्वभावः स कथं विरुद्धविकल्पात्मकः स्यात् । विरोधो हि<br>
परसापेक्षः । स्वो भावस्त्वनन्यापेक्षः । यदि स्वीयो भावः स्वभावस्तथाप्यसौ<br>
स्वमात्रसापेक्षो न परसापेक्ष इति कथं परसापेक्षस्य विकल्पस्य स्वरूपं निमित्तं<br>
वा स्यादिति यदि पर्यनुयुज्यते तर्हि त्वया स्वभावं विहाय वाचः पर्यनुयोक्तव्याः । ता<br>
एव हि चिज्जडादिशब्दरूपाः । स्वाः पुनरुक्तायै स्वार्थं व्यावर्तयन्त्यश्चैतन्यजाड्ये<br>
विरुद्धे गमयतः । एवं शीतोष्णादिधर्मपरा हिमाग्न्यादिधर्मिपरा वाक्च सर्वापि<br>
इति एवं प्रकारैव सर्वत्र परिदृश्यत इत्यर्थः । स्वभावादिति ल्यब्लोपे कर्मणि<br>
पञ्चमी ॥ ६४ ॥</p>
<p>गृहीतवासनांशानां पुष्टाभावविकारिणाम् ।<br>
स्थितयः पञ्चकानां हि योज्याः पर्यनुयोजने ॥ ६५ ॥</p>
<p>अथवा वागपि न पर्यनुयोज्या तस्या वासनाकल्पितविकल्पवत्पञ्चकार्थानुवादित्वेन<br>
तत्पराधीनत्वात् । किन्तु गृहीतवासनांशानां तत्तद्विरुद्धविकल्पभावेन<br>
विकारिणां लिङ्गात्मनां पञ्चकानां स्थितय एव पर्यनुयोजने योज्या इत्याह##-</p>
<p>वासनास्तु विपर्यस्ता इतो नेतुमितश्च ताः ।<br>
पुंसा प्राज्ञेन शक्यन्ते सुखं पर्यनुयोजितुम् ॥ ६६ ॥</p>
<p>अथवा न तासामप्यपराधः । पूर्वपूर्वविरुद्धविकल्पसहस्रवासनानुसारित्वात् । अतः<br>
प्राज्ञेन विरुद्धविकल्पनामूलमन्विष्यता पुंसा चित्तमित इतश्च<br>
विरुद्धविकल्पसहस्रेषु नेतुं विपर्यस्ता विक्षिप्ता वासना एव पर्यनुयोजितुं शक्यन्ते<br>
न स्वभावादय इत्याह-वासना इति ॥ ६६ ॥</p>
<p>अशुभे वा शुभे वापि तेन पर्यनुयोज्यते ।<br>
प्रबुद्धवासनं चान्यत्पञ्चकं सुप्तवासनम् ॥ ६७ ॥</p>
<p>पुंसामशुभे तिर्यक्स्थावरादिभावे शुभे देवादिभावे वा प्रबुद्धवासनं<br>
सुप्तवासनं च पञ्चकं तिष्ठति । तेन वासनैव तद्धेतुः पर्यनुयोज्यत इत्यन्वयः ॥<br>
६७ ॥</p>
<p>यत्र पर्यनुयोगस्य फलं समनुभूयते ।<br>
तत्र तं सम्प्रयुञ्जीत नाकाशं मुष्टिभिः क्षिपेत् ॥ ६८ ॥</p>
<p>किं च वासनापर्यनुयोगस्य तत्क्षयोपाये प्रवर्तकत्वेन सफलता ।<br>
स्वभावादिपर्यनुयोगस्य न किञ्चित्फलमस्तीत्याह-यत्रेति ॥ ६८ ॥</p>
<p>तृणाग्रनिष्ठा मेर्वाद्याः पञ्चकानां हि राशयः ।<br>
विवेकनिष्ठाः कीटाद्या एते स्थावरजङ्गमाः ॥ ६९ ॥</p>
<p>अत एव वासनाक्षये पूर्णात्मलाभान्मेर्वाद्याः स्वर्णराशयोऽपि तृणाग्रस्ये<br>
निष्ठेव निष्ठा तुच्छता येषां ते तृणाग्रनिष्ठाः सम्पद्यन्ते । विवेकनिष्ठा<br>
देवादिभोगशालिदेहा अपि कीटाद्या इव तुच्छतराः सम्पद्यन्त इत्याह-तृणाग्रेति ॥<br>
६९ ॥</p>
<p>प्रसुप्तवासनाः केचिद्यथा स्थावरजातयः ।<br>
प्रबुद्धवासनाः केचिद्यथा नरसुरादयः ॥ ७० ॥</p>
<p>अत एव वासनास्वापप्रबोधतारतम्यादेव पञ्चकेषु<br>
स्थावरादिवैचित्र्यमित्युदाहृत्य दर्शयति-प्रसुप्तेति द्वाभ्याम् ॥ ७० ॥</p>
<p>सवासनाविलाः केचिद्यथैते तिर्यगादयः ।<br>
प्रक्षिप्तवासनाः केचिद्यथैते मोक्षगामिनः ॥ ७१ ॥</p>
<p>वासनाभिराविलेनास्वच्छेन चित्तेन सहिताः सवासनाविलाः ।<br>
प्रक्षिप्तवासनास्त्यक्तवासनाः ॥ ७१ ॥</p>
<p>अथ स्वास्वेव संवित्सु मनोबुद्ध्यादिकाः कृताः ।<br>
हस्तपादादिसंयुक्तैः सञ्ज्ञाः पञ्चकराशिभिः ॥ ७२ ॥</p>
<p>वासनावैचित्र्यादेव देवनरादिपञ्चकराशिराकाशभूमिगमनादिविचित्रव्यवहार##-<br>
स्वासु संवित्स्वेव नरादियोग्यव्यवहारोचिता<br>
मनोबुद्ध्यहङ्कारचित्तचक्षुःश्रोत्रप्राणरसनस्पर्शादिका अन्तर्बाह्यकरणरूपाः<br>
सञ्ज्ञाः सङ्केताः कृताः अत एव ताः प्रतिप्राणिविचित्रस्वभावा दृश्यन्त इति<br>
भावः ॥ ७२ ॥</p>
<p>तिर्यगादिभिरप्यन्यैरन्याः सञ्ज्ञाः प्रकल्पिताः ।<br>
स्थावरादिभिरप्यन्यैरन्यान्याः संविदः कृताः ॥ ७३ ॥</p>
<p>तिर्यग्भिः पश्वादिभिस्तु चत्वारः पादाः शृङ्गे पुच्छं चेति । पक्षिभिस्तु चञ्चुः<br>
पक्षौ पुच्छं पादौ चेति । सर्पैस्तु फणा भोगः पुच्छमिति ।<br>
कृमिकीटैर्दंशमशकादिभिश्च स्वस्ववासनानुरूपव्यवहारयोग्या<br>
अवयवादिसङ्केताः कल्पिता इत्यर्थः ॥ ७३ ॥</p>
<p>इति साधो स्फुरन्तीमे चित्राः पञ्चकराशयः ।<br>
रूपैराद्यन्तमध्येषु चलाचलजडाजडैः ॥ ७४ ॥</p>
<p>आद्यन्तमध्येषु चलैर्विकारिभिर्जडैश्च । अधिष्ठानसद्रूपेण तु अचलैरजडैश्च ॥ ७४<br>
॥</p>
<p>एषामेकोऽभिसङ्कल्पः परमाणुर्महीपते ।<br>
बीजमाकाशवृक्षाणां सर्गाणां तेष्विमानि तु ॥ ७५ ॥</p>
<p>एवं पञ्चकाख्यलिङ्गभेदाननन्तानुपवर्ण्य तेष्वेकतमस्य<br>
कस्यचित्कर्मोपासनसमुच्चयानुष्ठानफलसमष्ट्यहम्भावं प्राप्तस्य<br>
कश्चिदेकः सङ्कल्पपरमाणुरस्य संसारनभोवृक्षस्य बीजमित्याह-एषामिति ।<br>
समष्टिगोचरत्वादभिव्याप्तः सङ्कल्पोऽभिसङ्कल्पस्तल्लक्षणः परमाणुः<br>
सर्गरूपाणामाकाशवृक्षाणां बीजं तेषु च सर्गाकाशवृक्षेषु इमानि<br>
पञ्चकानीत्यहो मायेत्यर्थः ॥ ७५ ॥</p>
<p>इन्द्रियाणि च पुष्पादि विष्यामोदवर्ति हि ।<br>
इच्छाभ्रमर्यो राजन्त्यो मञ्जर्यश्चञ्चलक्रियाः ॥ ७६ ॥</p>
<p>सर्गाणामाकाशवृक्षत्वं यदुक्तं तत्पुष्पतदामोदादिकल्पनयोपपादयति##-<br>
विषयलक्षणेष्वामोदेषु वर्तनशीलं तत् प्रधानमिति यावत् । चञ्चलानां<br>
कर्मेन्द्रियाणां क्रियाः ॥ ७६ ॥</p>
<p>लोकान्तराणि स्वच्छानि गुल्मा मूलं समेरवः ।<br>
पल्लवा नीलजलदा लता लोला दिशो दश ॥ ७७ ॥</p>
<p>स्वच्छानि स्वर्गादिलोकान्तराणि गुल्मा विटपाः । समेरवो मेरुसहिताः सर्वे पर्वता<br>
मूलम् ॥ ७७ ॥</p>
<p>वर्तमानानि भूतानि भविष्यन्ति च यानि तत् ।<br>
जयन्ति तान्यसङ्ख्यानि फलानि रघुनन्दन ॥ ७८ ॥</p>
<p>भूतानि चतुर्विधशरीराणि । तत्तस्य वृक्षस्य ॥ ७८ ॥</p>
<p>पञ्चबीजास्त एते हि राम पञ्चकपादपाः ।<br>
स्वयन्न् स्वभावाज्जायन्ते स्वयन्न् नश्यन्ति कालतः ॥ ७९ ॥</p>
<p>स्वभावात्स्वविवेकशून्यादात्मनः ॥ ७९ ॥</p>
<p>स्वयन्न् नानात्वमायान्ति चिरं जाड्यात्स्फुरन्ति च ।<br>
स्वविविक्ताः शमं यान्ति तरङ्गा इव वारिधौ ॥ ८० ॥</p>
<p>स्वस्माद्विविक्ता विवेकदृष्ट्या दृष्टाः ॥ ८० ॥</p>
<p>इतो यान्ति समुत्सेधमितो यान्ति शमं स्वयम् ।<br>
एते जाड्यविवेकाभ्यां तरङ्गा इव तोयधौ ॥ ८१ ॥</p>
<p>श्लोकद्वयोक्तमेव सङ्गृह्याह-इत इति । इतः पराग्दृष्टेः । इतः प्रत्यग्दृष्टेः<br>
॥ ८१ ॥</p>
<p>ये विवेकवशमालयं गता राम पञ्चकविलासराशयः ।<br>
तेन भूय इह यान्ति संस्थितिं प्रभ्रमन्ति जगतीतरे मुहुः ॥ ८२ ॥</p>
<p>हे राम ये पञ्चकविलासराशयः आलयं निर्वासननाशपर्यन्तं विवेकवशं<br>
गतास्ते इह संसारे भूयो जन्ममरणदेहधारणादिसंस्थितिं न यान्ति । इतरे तु जगति<br>
यथापूर्वं प्रभ्रमन्त्येवेत्यर्थः ॥ ८२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
चू० पञ्चकविलासो नामाशीतितमः सर्गः ॥ ८० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
पञ्चकविलासो नामाशीतितमः सर्गः ॥ ८० ॥</p>
<h1 id="०८१">०८१</h1>
<p>एकाशीतितमः सर्गः ८१</p>
<p>श्रीवसिष्ठ उवाच ।</p>
<p>एतत्पञ्चकबीजं तु कुण्डलिन्यां तदन्तरे ।<br>
प्राणमारुतरूपेण तस्यां स्फुरति सर्वदा ॥ १ ॥</p>
<p>कुण्डलिन्याः प्रसङ्गेन रोगोद्भवशमक्रमाः ।<br>
सिद्धिसिद्धेक्षणोपायाद्यशेषमिह वर्ण्यते ॥</p>
<p>यदा प्राणानिलो याति हृदि कुण्डलिनीपदम् । तदा<br>
संविदुदेत्यन्तर्भूततन्मात्रबीजभूः इति बुद्धिशक्तिजवप्रदत्वोपपादने<br>
भूततन्मात्रबीजभूरित्यंशस्य स्फुटीकरणाय कृतं<br>
स्थूलसूक्ष्मपञ्चकविचारं सङ्गमयन् खेचरादिसिद्धिबीजप्राणाभ्यासोपयुक्तं<br>
प्रस्तुतकुण्डलिन्यां प्राणाद्युद्भवप्रकारं प्रदर्शयति-एतदिति । तस्य<br>
स्थूलदेहात्मकस्य पञ्चकस्यान्तरे मूलाधारे तस्यां प्राग्वर्णितायां<br>
कुण्डलिन्यामेतस्य लिङ्गात्मकपञ्चकस्य बीजमुपादानं भूतसूक्ष्मं प्रथमं<br>
प्राणपञ्चकरूपेण स्फुरतीत्यर्थः ॥ १ ॥</p>
<p>सान्तःकुण्डलिनीस्पन्दस्पर्शसंवित्कलामला ।<br>
कलोक्ता कलनेनाशु कथिता चेतनेन चित् ॥ २ ॥</p>
<p>सा प्राणरूपेणान्तःस्फुरिता कुण्डलिनी मारुतधर्मेण स्वधर्मेण च स्पन्दः<br>
स्पर्शः संविदिति त्रिरूपकल्पना भूत्वा कला चिज्जीवो मनःसङ्कल्पो बुद्धिरहङ्कारः<br>
पुर्यष्टकं लिङ्गमित्यादिनामानि कलनादिव्यापारोपाधिभिर्लभत इत्याह-सान्तरिति<br>
त्रिभिः ॥ २ ॥</p>
<p>जीवनाज्जीवतां याता मननाच्च मनःस्थिता ।<br>
सङ्कल्पाच्चैव सङ्कल्पा बोधाद्बुद्धिरिति स्मृता ॥ ३ ॥</p>
<p>अहङ्कारात्मतां याता सैषा पुर्यष्टकाभिधा ।<br>
स्थिता कुण्डलिनी देहे जीवशक्तिरनुत्तमा ॥ ४ ॥</p>
<p>अपानतामुपागत्य सततं प्रवहत्यधः ।<br>
समाना नाभिमध्यस्था उदानाख्योपरि स्थिता ॥ ५ ॥</p>
<p>तत्र स्पन्दशक्तेः प्रधानवृत्तितत्स्थानत्रैविध्यन्न् दर्शयति-अपानतामिति ॥ ५ ॥</p>
<p>अधस्त्वपानरूपैव मध्ये सौम्यैव सर्वदा ।<br>
पुष्टाप्युदानरूपैव पुंसः स्वस्थैव तिष्ठति ॥ ६ ॥</p>
<p>वृत्तिभेदप्रयोजनान्याह-अध इति । अपानगमनाद्येव प्रयोजनमित्यर्थः ।<br>
अपानोदानाभ्यामाकृष्यमाणापि स्वयन्न् सौम्या निश्चलैव । तदवष्टब्धत्वादेव<br>
पुष्टा बलवत्यप्यूर्ध्ववृत्तिरुदानरूपैव सती स्वस्थैव तिष्ठति न लिङ्गं<br>
बहिरुत्क्रामयतीत्यर्थः ॥ ६ ॥</p>
<p>सर्वयत्नमधो याति यदि यत्नान्न धार्यते ।<br>
तत्पुमान्मृतिमायाति तया निर्गतया बलात् ॥ ७ ॥</p>
<p>एवमधोवृत्तेरपि सा विष्टम्भिकेत्याह-सर्वप्रयत्नमिति । यदि सामान्यवृत्त्या<br>
न धार्यते तर्हि सा जीवसंविदपानवृत्त्या सर्वयत्नं यथा स्यात्तथा<br>
आकृष्यमाणा अधोमार्गेण बहिर्याति । किं ततस्तदाह-तदिति ॥ ७ ॥</p>
<p>समस्तैवोर्ध्वमायाति यदि युक्त्या न धार्यते ।<br>
तत्पुमान्मृतिमायाति तया निर्गतया बलात् ॥ ८ ॥</p>
<p>प्रागुक्तं स्पष्टमाह-समस्तैवेति ॥ ८ ॥</p>
<p>सर्वथात्मनि तिष्ठेच्चेत्त्यक्त्वोर्ध्वाधोगमागमौ ।<br>
तज्जन्तोर्हीयते व्याधिरन्तर्मारुतरोधतः ॥ ९ ॥</p>
<p>अत एव प्राणापानगतिनिरोधाभ्यासेन सर्वाङ्गे समानवृत्त्येतरवृत्तिजये<br>
सर्वव्याधिक्षयमृत्युजयसिद्धिरित्याह-सर्वथेति । आत्मनि देहे ॥ ९ ॥</p>
<p>सामान्यनाडीवैधुर्यात्सामान्यव्याधिसम्भवः ।<br>
प्रधाननाडीवैधुर्यात्प्रधानव्याधिसम्भवः ॥ १० ॥</p>
<p>एकशतं प्रधाननाड्यस्तच्छाखास्तु सामान्यनाड्यस्तास्वन्नरसप्रापिकायाः<br>
समानवृत्तेर्यत्रैव<br>
कफपित्ताद्युपचयाद्वैदुर्यमव्यापारस्तत्रैवेतरवायुभिर्वैषम्येणान्नरसाकर्षण्<br>
आदल्परोगाणां महारोगाणां च सम्भव इत्याह-सामान्येति ॥ १० ॥</p>
<p>श्रीराम उवाच ।</p>
<p>किंविनाशाः किमुत्पादाः शरीरेऽस्मिन्मुनीश्वर ।<br>
आधयो व्याधयश्चैव यथावत्कथयाशु मे ॥ ११ ॥</p>
<p>कस्माद्विनाशो येषां ते किंविनाशाः । एवं किमुत्पादाः ॥ ११ ॥</p>
<p>श्रीवसिष्ठ उवाच ।</p>
<p>आधयो व्याधयश्चैव द्वयं दुःखस्य कारणम् ।<br>
तन्निवृत्तिः सुखं विद्यात्तत्क्षयो मोक्ष उच्यते ॥ १२ ॥</p>
<p>तेषां निवृत्तिरौषधानुनयैस्तात्कालिकोपशमः । सुखरूपस्यात्मनः<br>
परिशेषात्सुखम् । तेषां मूलतो ज्ञानेन नाशो मोक्ष इत्यर्थः ॥ १२ ॥</p>
<p>मिथः कदाचिज्जायेते कदाचित्सममेव च ।<br>
पर्यायेण कदाचिच्च आधिव्याधी शरीरके ॥ १३ ॥</p>
<p>मिथः अन्योन्यनिमित्तकत्वात्क्रमसंलग्ने । कदाचिद्युगपदुत्पन्नाद्बाह्यनिमित्तात्समं<br>
युगपत् । कदाचित्सुखान्तरिते पर्यायेण ॥ १३ ॥</p>
<p>देहदुःखं विदुर्व्याधिमाध्याख्यं वासनामयम् ।<br>
मौर्ख्यमूले हि ते विद्यात्तत्त्वज्ञाने परिक्षयः ॥ १४ ॥</p>
<p>मौर्ख्यमज्ञानं तन्मूले ॥ १४ ॥</p>
<p>अतत्त्वज्ञानवशतः स्वेन्द्रियाक्रमणं विना ।<br>
हृदि तानवमुत्सृज्य रागद्वेषेष्वनारतम् ॥ १५ ॥</p>
<p>तत्र आध्युद्भवनिमित्तान्याह-अतत्त्वज्ञानेति । आक्रमणं निग्रहस्तं विना ।<br>
तदभावादित्यर्थः । हृदि चित्ते तानवं स्तिमितवायुप्रायां स्वास्थ्यहेतुं<br>
सूक्ष्मतामुत्सृज्य रागद्वेषेषु प्रसक्तेरिति शेषः ॥ १५ ॥</p>
<p>इदं प्राप्तमिदं नेति जाड्याद्वा घनमोहदाः ।<br>
आधयः सम्प्रवर्तन्ते वर्षासु मिहिका इव ॥ १६ ॥</p>
<p>इदं प्राप्तमिदं न प्राप्तमिति चिन्ताया इति शेषः । भयशोकनिमित्तप्राप्तौ<br>
तत्प्रतीकारोपायापरिज्ञानलक्षणं घनं मोहं ददतीति घनमोहदाः ॥ १६ ॥</p>
<p>भृशं स्फुरन्तीष्विच्छासु मौर्ख्ये चेतस्यनिर्जिते ।<br>
दुरन्नाभ्यवहारेण दुर्देशाक्रमणेन च ॥ १७ ॥</p>
<p>इदानीं शारीरव्याध्युद्भवहेतूनाह-भृशमित्यादिना । इच्छामौर्ख्ये आन्तरे<br>
तद्धेतू । दुरन्नादयस्तु बाह्याः । दुर्देशाः श्मशानादयः ॥ १७ ॥</p>
<p>दुष्कालव्यवहारेण दुष्क्रियास्फुरणेन च ।<br>
दुर्जनासङ्गदोषेण दुर्भाबोद्भावनेन च ॥ १८ ॥</p>
<p>दुष्टेषु निशीथप्रदोषादिकालेष्वशनव्यवायादिव्यवहारेण । दुर्भावा<br>
विषसर्पव्याघ्रतस्करादिशङ्कास्तेषां मनस्युद्भावनेन ॥ १८ ॥</p>
<p>क्षीणत्वाद्वा प्रपूर्णत्वान्नाडीनां रन्ध्रसन्ततौ ।<br>
प्राणे विधुरतां याते काये तु विकलीकृते ॥ १९ ॥</p>
<p>नाडीनामन्नरसाप्रवेशेन क्षीणत्वाद्द्विगुणरसवातादिप्रवेशेन प्रपूर्णत्वाद्वा<br>
विधुरतां कफपित्तादिप्रकोपेन व्याकुलताम् । आघातादिना विकलीकृते ॥ १९ ॥</p>
<p>दौःस्थित्यकारणं दोषाद्व्याधिर्देहे प्रवर्तते ।<br>
नद्याः प्रावृण्निदाघाभ्यामिवाकारविपर्ययः ॥ २० ॥</p>
<p>दौःस्थित्यमस्वास्थ्यं तत्कारणं व्याधिः स देहस्याकारविपर्ययः ॥ २० ॥</p>
<p>प्राक्तनी चैहिकी वापि शुभा वाप्यशुभा मतिः ।<br>
यैवाधिका सैव तथा तस्मिन्योजयति क्रमे ॥ २१ ॥</p>
<p>सा चाधिव्याधिसामग्री प्राक्तनैहिककर्मानुसारेण मिलतीत्याह-प्राक्तनीति ॥ २१ ॥</p>
<p>आधयो व्याधयश्चैवं जायन्ते भूतपञ्चके ।<br>
कथं शृणु विनश्यन्ति राघवाणां कुलोद्वह ॥ २२ ॥</p>
<p>द्विविधो व्याधिरस्तीह सामान्यः सार एव च ।<br>
व्यवहारस्तु सामान्यः सारो जन्ममयः स्मृतः ॥ २३ ॥</p>
<p>सामान्यः पेलवः सारो दृढतरश्च । व्यवह्रियत इति व्यवहारः<br>
क्षुत्तृषास्त्रीपुत्रलालसादिस्तत्सम्भवश्च । जन्ममयो जन्मादिविक्रियामूलम् ॥ २३ ॥</p>
<p>प्राप्तेनाभिमतेनैव नश्यन्ति व्यावहारिकाः ।<br>
आधिक्षयेणाधिभवाः क्षीयन्ते व्याधयोऽप्यलम् ॥ २४ ॥</p>
<p>अभिमतेनान्नपानस्त्रीपुत्रादिना ॥ २४ ॥</p>
<p>आत्मज्ञानं विना सारो नाधिर्नश्यति राघव ।<br>
भूयो रज्ज्ववबोधेन रज्जुसर्पो हि नश्यति ॥ २५ ॥</p>
<p>आधिर्व्याधिः भूयो भूयसा लोकपरिशीलनाद्रज्जुतत्त्वप्रत्ययपर्यन्तेनावबोधेन ॥ २५<br>
॥</p>
<p>आधिव्याधिविलासानां राम साराधिसङ्क्षयः ।<br>
सर्वेषां मूलहा प्रावृण्नदीव तटवीरुधाम् ॥ २६ ॥</p>
<p>प्रावृण्नदी सर्वेषां तटवीरुधामिव सर्वेषामाधिव्याधिविलासानां<br>
सारव्याधिसङ्क्षयो मूलहा मूलोच्छेदीत्यन्वयः ॥ २६ ॥</p>
<p>अनाधिजा व्याधयस्तु द्रव्यमन्त्रशुभक्रमैः ।<br>
चिकित्सकादिशास्त्रोक्तैर्नश्यन्त्यन्यैरिहाथवा ॥ २७ ॥</p>
<p>सामान्यव्याधिष्वनाधिजव्याधयः सुचिकित्स्या इत्याशयेनाह-अनाधिजा इति ।<br>
अन्यैर्वृद्धपरम्परोपदिष्टैश्चिकित्सनैः ॥ २७ ॥</p>
<p>स्नानमन्त्रौषधोपाया वक्तुश्चाधिगतानि च ।<br>
त्वया चिकित्साशास्त्राणि किमन्यदुपदिश्यते ॥ २८ ॥</p>
<p>लोलार्कादितीर्थेषु स्नानम् । मन्त्रा औषधानीत्याद्युपायाः । वक्तुश्च<br>
वृद्धजनादधिगतान्यौषधानि चिकित्साशास्त्राणि च त्वया ज्ञायन्त एवेति शेषः ॥ २८<br>
॥</p>
<p>श्रीराम उवाच ।</p>
<p>आधेः कथं भवेद्याधिः कथं च स विनश्यति ।<br>
द्रव्यादितरया युक्त्या मन्त्रपुष्यादिरूपया ॥ २९ ॥</p>
<p>आधिभ्यो व्याधिजन्मप्रकारं तच्चिकित्सोपायं च रामः पृच्छति-आधेरिति ।<br>
द्रव्यादौषधादितरया मन्त्रपुण्यादिरूपयेति स्वसम्भावनयोक्तिः ॥ २९ ॥</p>
<p>श्रीवसिष्ठ उवाच ।</p>
<p>चित्ते विधुरिते देहः सङ्क्षोभमनुयात्यलम् ।<br>
तथाहि रुषितो जन्तुरग्रमेव न पश्यति ॥ ३० ॥</p>
<p>तत्र प्रथमं तदुद्भवप्रकारमाह-चित्ते इत्यादिना । विधुरिते आधिभिः क्षुब्धे ।<br>
उक्तमर्थं दृष्टान्तेनोपपादयति-तथाहीति सार्धेन । अग्रं पुरोमार्गम् ॥ ३० ॥</p>
<p>अनवेक्ष्य पुरो मार्गममार्गमनुधावति ।<br>
प्रकृतं मार्गमुत्सृज्य शरार्तो हरिणो यथा ॥ ३१ ॥</p>
<p>सङ्क्षोभात्साम्यमुत्सृज्य वहन्ति प्राणवायवः ।<br>
देहे गजप्रविष्टेन पयांसीव सरित्तटे ॥ ३२ ॥</p>
<p>दार्ष्टान्तिकेऽपि तथैव आधिकृतात्सङ्क्षोभात्प्राणवायवः साम्यमुत्सृज्यामार्गेण<br>
वहन्ति । यथा गजस्य प्रविष्टेन प्रवेशेन क्षुब्धानि पयांसि सरितस्तटे अमार्गे वहन्ति<br>
तद्वत् ॥ ३२ ॥</p>
<p>असमं वहति प्राणे नाड्यो यान्ति विसंस्थितिम् ।<br>
असम्यक्संस्थिते बूपे यथा वर्णाश्रमक्रमाः ॥ ३३ ॥</p>
<p>असमं विषमम् । विसंस्थितिं कफपित्तादिपूर्णताप्रयुक्तविषमसंस्थानताम् ॥ ३३ ॥</p>
<p>काश्चिन्नाड्यः प्रपूर्णत्वं यान्तिं काश्चिच्च रिक्तताम् ।<br>
प्राणाऽऽविधुरिते देहे सर्वतः सरितो यथा ॥ ३४ ॥</p>
<p>तदेवाह-काश्चिदिति । प्राणैराविधुरिते सर्वतो विह्वलीकृते देहे । सरितो नाड्यः<br>
स्रोतांसिव ॥ ३४ ॥</p>
<p>कुजीर्णत्वमजीर्णत्वमतिजीर्णत्वमेव वा ।<br>
दोषायैव प्रयात्यन्नं प्राणसञ्चारदुष्क्रमात् ॥ ३५ ॥</p>
<p>यथा काष्ठानि नयति प्राचीदेशं सरिद्रयः ।<br>
तथान्नानि नयत्यन्तः प्राणवातः स्वमाश्रयम् ॥ ३६ ॥</p>
<p>समानाख्यः प्राणवातः स्वमाश्रयं सर्वं शरीरं भुक्तान्यन्नानि रसीकृत्य<br>
नयति । मध्ये तु समान एष ह्येतद्धुतमन्नं समं नयतीति श्रुतेरिति भावः ॥ ३६ ॥</p>
<p>यान्यन्नानि निरोधेन तिष्ठन्त्यन्तःशरीरके ।<br>
तान्येव व्याधितां यान्ति परिणामस्वभावतः ॥ ३७ ॥</p>
<p>धातुवैषम्यपरिणामस्वभावतः ॥ ३७ ॥</p>
<p>एवमाधेर्भवेद्व्याधिस्तस्याभावाच्च नश्यति ।<br>
यथा मन्त्रैर्विनश्यन्ति व्याधयस्तत्क्रमं शृणु ॥ ३८ ॥</p>
<p>उपसंहरति-एवमिति । अभावान्नाशात् ॥ ३८ ॥</p>
<p>यथा विरेकं कुर्वन्ति हरीतक्यः स्वभावतः ।<br>
भावनावशतः कार्यं तथा यरलवादयः ॥ ३९ ॥</p>
<p>हरीतक्याः फलानि हरीतक्यः । फले लुकि हरीतक्यादिषु व्यक्तिः इति नियमान्न वचने<br>
युक्तवद्भावः । तथा यरलवादयो वायुवह्निभूजलादिबीजात्मका मन्त्रवर्णा<br>
मान्त्रिकभावनावशतो नाडीषु<br>
व्याध्याकारपरिणतान्नरसानाभुत्सारणपाचनादिकार्यं कुर्वन्तीत्यर्थः ॥ ३९ ॥</p>
<p>शुद्धया पुण्यया साधो क्रियया साधुसेवया ।<br>
मनः प्रयाति नैर्मल्यं निकषेणेव काञ्चनम् ॥ ४० ॥</p>
<p>आध्युपशमोपायानाह-शुद्धयेत्यादिना ॥ ४० ॥</p>
<p>आनन्दो वर्धते देहे शुद्धे चेतसि राघव ।<br>
पूर्णेन्दावुदिते ह्यत्र नैर्मल्यं भुवने यथा ॥ ४१ ॥</p>
<p>सत्त्वशुद्ध्या वहन्त्येते क्रमेण प्राणवायवः ।<br>
जरयन्ति तथान्नानि व्याधिस्तेन विनश्यति ॥ ४२ ॥</p>
<p>आधिव्याध्योरिति प्रोक्तौ नाशोत्पत्तिक्रमौ त्वयि ।<br>
कुण्डलिन्याः कथायोगादधुना प्रकृतं शृणु ॥ ४३ ॥</p>
<p>प्रासङ्गिकप्रश्नोत्तरमुपसंहृत्य प्रकृतं सिद्धिहेतुनिरूपणं प्रस्तौति##-</p>
<p>पुर्यष्टकपराख्यस्य जीवस्य प्राणनामिकाम् ।<br>
विद्धि कुण्डलिनीमन्तरामोदस्येव मञ्जरीम् ॥ ४४ ॥</p>
<p>पुर्यष्टकाख्यस्य लिङ्गात्मनो जीवस्याधारभूताम् ॥ ४४ ॥</p>
<p>तां यदा पूरकाभ्यासादापूर्य स्थीयते समम् ।<br>
तदैति मैरवं स्थैर्यं कायस्यापीनता तथा ॥ ४५ ॥</p>
<p>आपूर्य कूर्मनाड्यां प्राणमवष्टभ्येत्यर्थः । तथा च पतञ्जलेः सूत्रम्<br>
कूर्मनाड्यां स्थैर्यम् इति । कण्ठकूपादध उरसि कूर्माकारा नाडी तस्यां<br>
कृतसंयमः स्थैर्यं लभते यथा सर्पो गोधा वेति तद्भाष्यम् । कायस्यापीनता<br>
गरिमाख्या सिद्धिरपि तथा तादृशी भैरवी सिद्ध्यतीत्यर्थः ॥ ४५ ॥</p>
<p>यदा पूरकपूर्णान्तरायतप्राणमारुतम् ।<br>
नीयते संविदेवोर्ध्वं सोढुं घर्मक्लमं श्रमम् ॥ ४६ ॥</p>
<p>केन तर्ह्यूर्ध्वं नभोगतिसिद्धिस्तदाह-यदेत्यादिना । यदा पूरकेण पूर्णे<br>
देहान्तरायतो मूलाधारादारभ्य ब्रह्मरन्ध्रपर्यन्तं<br>
दीर्घीकृत्योर्ध्वमाकृष्टः प्राणमारुतो यस्मिन्कर्मणि तद्यथा स्यात्तथा संवित्<br>
कुण्डलिनी प्राणनिरोधोद्भूतमूष्माणं तत्प्रयुक्तं शारीरं क्लमं मानसं<br>
श्रमं चाभ्यासपाटवेनामृताप्लावनेन च सोढुं सह्यं कर्तुमूर्ध्वं नीयते ॥<br>
४६ ॥</p>
<p>सर्पीव त्वरितैवोर्ध्वं याति दण्डोपमां गता ।<br>
नाडीः सर्वाः समादाय देहबद्धा लतोपमाः ॥ ४७ ॥</p>
<p>नीयमाना च सा आकर्षणाद्दण्डोपमां दीर्घतां गता सती सर्पीव<br>
त्वरितैवोर्ध्वमभ्यासपाटवाद्याति । कथं याति तदाह-नाडीरिति ॥ ४७ ॥</p>
<p>तदा समस्तमेवेदमुत्प्लावयति देहकम् ।<br>
नीरन्ध्रं पवनापूर्णं भस्त्रेवाम्बु ततान्तरम् ॥ ४८ ॥</p>
<p>तदा नाडीद्वारा नीरन्ध्रं निरवकाशं यथा स्यात्तथा पवनेनापूर्णं<br>
लघुत्वमापन्नं समस्तमापादमस्तकमिदं देहकं<br>
कूपादूर्ध्वमाकृष्यमाणा चर्मभस्त्रा ततं व्याप्तमान्तरमन्तःप्रदेशो येन<br>
तथाविधमम्ब्विव उत् ऊर्ध्वं प्लावयति उड्डीनं करोति<br>
तदेवास्याकाशगमनमित्यर्थः ॥ ४८ ॥</p>
<p>इत्यभ्यासविलासेन योगेन व्योमगामिना ।<br>
योगिनः प्राप्नुवन्त्युच्चैर्दीना इन्द्रदशामिव ॥ ४९ ॥</p>
<p>इति एवंविधेनाभ्यासविलासेन योगेन कायाकाशसम्बन्धसंयमलक्षणेन । तथा च<br>
भगवतः पतञ्जलेः सूत्रम् कायाकाशयोः<br>
सम्बन्धसंयमाल्लघुतूलसमापत्तेश्चाकाशगमनम् इति तद्भाष्यं च यत्र<br>
कायस्तत्राकाशं कायस्य तेन सम्बन्धः प्राप्तिस्तत्र कृतसंयमो योगी जित्वा<br>
तत्सम्बन्धं लघुतूलादिषु आपरमाणुभ्यः समापत्तिं लब्ध्वा जितसम्बन्धो<br>
लघुर्लघुत्वाच्च जले पदाभ्यां विहरति ततस्तूर्णनाभितन्तुमात्रे विहृत्य रश्मिषु<br>
विहरति ततो यथेष्टमाकाशगतिरस्य भवति इति ॥ ४९ ॥</p>
<p>ब्रह्मनाडीप्रवाहेण शक्तिः कुण्डलिनी यदा ।<br>
बहिरूर्ध्वं कपाटस्य द्वादशाङ्गुलमूर्धनि ॥ ५० ॥</p>
<p>इदानीं सिद्धदर्शनोपायमाह-ब्रह्मनाडीत्यादिना । यदा रेचकेन<br>
प्रयोगेणोर्ध्वमाकृष्टा कुण्डलिनी शक्तिर्ब्रह्मनाडी सुषुम्ना तदन्तः<br>
प्राणप्रवाहेण शीर्षकपालद्वयसन्धिलक्षणस्य कपाटस्य<br>
बहिर्द्वादशाङ्गुलमिते मूर्धनि षोडशान्ताख्ये स्थाने मुहूर्तमात्रं स्थितिमाप्नोति<br>
तदा व्योमगानां सिद्धानां दर्शनं भवतीति परेणान्वयः । तथा च भगवतः<br>
पतञ्जलेः सूत्रम् मूर्धज्योतिषिसिद्धदर्शनम् इति । तद्भाष्यं च शिरःकपाले<br>
अन्तश्छिद्रं प्रभास्वरत्वाज्ज्योतिस्तत्र संयमात्सिद्धानां<br>
द्यावापृथिव्योरन्तरालचारिणां दर्शनमिति ॥ ५० ॥</p>
<p>रेचकेन प्रयोगेण नाड्यन्तरनिरोधिना ।<br>
मुहूर्तं स्थितिमाप्नोति तदा व्योमगदर्शनम् ॥ ५१ ॥</p>
<p>श्रीराम उवाच ।</p>
<p>दर्शनं कीदृशं ब्रह्मन्नयनांशुगणं विना ।<br>
अदिव्यानामिन्द्रियाणां तत्त्वमेवं कथं भवेत् ॥ ५२ ॥</p>
<p>आदिव्यानामिन्द्रियाणामिति भावलक्षणे षष्ठी चानादरे इति षष्ठ्यौ ।<br>
यदास्मदादीनामिन्द्रियाणामदिव्यानां सतां सत्यपि तत्सन्निकर्षे सिद्धानां तत्त्वं<br>
तद्गोचरत्वं दुर्लभं तदा नयनांशुगणं चाक्षुषप्रभासन्निकर्षं विना<br>
षोडशान्ते प्राणधारणमात्रेण सिद्धानां दर्शनं कथं भवेत्तच्च<br>
कीदृशमित्यर्थः ॥ ५२ ॥</p>
<p>श्रीवसिष्ठ उवाच ।</p>
<p>न केचन महाबाहो भूचरेण नभस्वतः ।<br>
अदिव्येनाश्रिता ज्ञानैर्दृश्यन्ते पुरुषेन्द्रियैः ॥ ५३ ॥</p>
<p>तत्र कथं भवेदित्यंशमिष्टापत्त्या वसिष्ठः परिहरति-न केचनेति । नभस्वतो<br>
नभस्वन्तो वायुभूताः । सिद्धा आश्रिता ज्ञानैर्मलिनैः<br>
पुरुषेन्द्रियैरदिव्येनोपायान्तरेण वा न दृश्यन्त इति सत्यमेव त्वयोक्तमित्यर्थः ॥ ५३<br>
॥</p>
<p>विज्ञानाद्दूरसंस्थेन बुद्धिनेत्रेण राघव ।<br>
दृश्यन्ते व्योमगाः सिद्धाः स्वप्नवत्स्वार्थदा अपि ॥ ५४ ॥</p>
<p>केन तर्हि दृश्यन्ते तदाह-विज्ञानादिति ।<br>
विज्ञानाद्योगाभ्याससंस्कृतमनसः ॥ ५४ ॥</p>
<p>स्वप्नावलोकनं यद्वत्तद्वत्सिद्धावलोकनम् ।<br>
केवलोऽथ विशेषोऽयं सिद्धप्राप्तौ स्थिरार्थता ॥ ५५ ॥</p>
<p>कीदृशमिति प्रश्नांशस्योत्तरमाह-स्वप्नावलोकनमिति । स्थिरार्थता<br>
संवादवरदानफलावाप्त्यादिव्यवहारक्षमार्थता स्वप्नापेक्षया विशेष इत्यर्थः<br>
॥ ५५ ॥</p>
<p>मुखाद्बहिर्द्वादशान्ते रेचकाभ्यासयुक्तितः ।<br>
प्राणे चिरं स्थितिं नीते प्रविशत्यपरां पुरीम् ॥ ५६ ॥</p>
<p>इदानीं परकायप्रवेशो येनोपायेन सिद्ध्यति तमाह-मुखादिति । द्वादशान्ते<br>
द्वादशाङ्गुलिपरिमितप्रान्ते ॥ ५६ ॥</p>
<p>श्रीराम उवाच ।</p>
<p>वद स्वभावस्य कथं ब्रह्मन्नचलसंस्थितिः ।<br>
वक्तारः सानुकम्पा हि दुष्प्रश्नेऽपि न खेदिनः ॥ ५७ ॥</p>
<p>विशेषोऽयं सिद्धप्राप्तौ स्थिरार्थता इति यदुक्तं तत्र स्वभाव एव हेतुर्वाच्यः<br>
सर्वस्य जगतो मायामयत्वादनियतस्थितित्वं प्राग्बहुशस्त्वयैव घटस्य पटता<br>
दृष्टा इत्यादिना व्युत्पादितं तत्र स्वभावस्यैकस्य नियतस्थितिः कथमिति रामः<br>
पृच्छति-वदेति ॥ ५७ ॥</p>
<p>श्रीवसिष्ठ उवाच ।</p>
<p>शक्तिर्या तु स्वभावाख्या यथा स्फुरति चात्मनः ।<br>
सर्गादिषु तथैवासौ स्थितिं यातीति निश्चयः ॥ ५८ ॥</p>
<p>सत्यसङ्कल्पस्येश्वरस्य सर्गादिकालसङ्कल्पप्रयुक्ता वस्तुस्वभावनियतिरपि<br>
यावत्सर्गकालमेव न प्रलये सास्तीति न सर्वनियतिभङ्गवादविरोध इत्याशयेन<br>
प्रागुक्तमेव स्मारयन् वसिष्ठस्तदुत्तरमाह-शक्तिरिति ॥ ५८ ॥</p>
<p>अवस्तुत्वादविद्याया वस्तुशक्तिरपि क्वचित् ।<br>
भिद्यते दृश्यते ह्यङ्ग वसन्ते शारदं फलम् ॥ ५९ ॥</p>
<p>कालभेदेनेव देशभेदेनापि वस्तुशक्तेरनियतता दृष्टेत्याह-अवस्तुत्वादिति ।<br>
क्वचित्कामरूपदेशादौ शारदं व्रीह्यादिफलम् ॥ ५९ ॥</p>
<p>सर्वमेवमिदं ब्रह्म नानाऽनानातया स्थितम् ।<br>
जृम्भते व्यवहारार्थं केवलं कथितस्थिति ॥ ६० ॥</p>
<p>नानाऽनानातया अनियतस्वभावतया स्थितं सर्वमेवेदं ब्रह्म । ब्रह्म<br>
स्वभावेनैव नियतैकरूपं नान्येनेत्यर्थः । कथं तर्हि<br>
वेह्नेरूर्ध्वज्वलनादिनियतिस्तत्राह-जृम्भते इति ।<br>
प्राणिकर्मतत्फलोपभोगव्यवहारार्थमज्ञातं ब्रह्मैव कञ्चित्कालं तथा तथा<br>
नियतस्थिति भूत्वा जृम्भत इत्यर्थः ॥ ६० ॥</p>
<p>श्रीराम उवाच ।</p>
<p>सूक्ष्मच्छिद्रादिगत्यर्थं पूरणार्थं च खस्य वा ।<br>
अणुतां स्थूलतां वापि कायोऽयं नीयते कथम् ॥ ६१ ॥</p>
<p>इदानीमणिमाख्या महिमाख्या च सिद्धिः केनोपायेन सिद्ध्यतीति रामः पृच्छति##-</p>
<p>श्रीवसिष्ठ उवाच ।</p>
<p>काष्ठक्रकचयोः श्लेषाद्यथा छेदः प्रवर्तते ।<br>
द्वयोः सङ्घर्षणादग्निः स्वभावाज्जायते तथा ॥ ६२ ॥</p>
<p>अस्य प्रश्नस्योत्तरमुत्तरसर्गे विस्तराद्वर्णयिष्यंस्तदुपोद्घाततया देहे<br>
अग्नीषोमव्याप्तिं निरूपयिष्यन् प्राणापानयोः सङ्घर्षादन्तराले जाठराग्निनिष्पत्तौ<br>
दृष्टान्तमाह-काष्ठेति । छेदो द्वैधीभावः । द्वयोः प्राणापानयोः ।<br>
अग्निर्जाठरः ॥ ६२ ॥</p>
<p>मांसं कुयन्त्रजठरे स्थितं श्लिष्टमुखं मिथः ।<br>
ऊर्ध्वाधःसम्मिलत्स्थूलद्व्यम्भःस्थैरिव वैतसम् ॥ ६३ ॥</p>
<p>प्राणापानयोः सङ्घर्षणोपपत्तये अन्योन्याकर्षकत्वे कारणमाह##-<br>
नाभेरूर्ध्वमधश्च सम्मिलत् अत एव मिथः<br>
श्लिष्टमुखमामाशयपक्वाशयभस्त्राद्वयरूपं स्थूलं मांसं<br>
दिविस्थैरूर्ध्वमाकाशसंस्थैरम्भःस्थैरधो जले निमग्नैश्च भागैः<br>
परस्परश्लिष्टैरुपलक्षितमधोऽम्भसा ऊर्ध्वं वायुना च विरुद्धदेशयोः<br>
कृष्यमाणं वैतसं कुञ्जमिव कम्पमानं स्थितं वर्तत इत्यर्थः ॥ ६३ ॥</p>
<p>तस्य कुण्डलिनी लक्ष्मीर्निलीनान्तर्निजास्पदे ।<br>
पद्मरागसमुद्गस्य कोशे मुक्तावली यथा ॥ ६४ ॥</p>
<p>अस्तु तत्किं ततस्तत्राह-तस्येति । तस्य मांसस्याधस्तनभस्त्राभागस्य<br>
मूलभागरूपे निजे आस्पदे मूलाधारे प्रागुक्ता कुण्डलिनी सर्वस्य<br>
कार्यकारणसङ्घातस्य प्राणप्रदत्वाल्लक्ष्मीः ॥ ६४ ॥</p>
<p>आवर्तफलमालेव नित्यं सलसलायते ।<br>
दण्डाहतेव भुजगी समुन्नतिविवर्तिनी ॥ ६५ ॥</p>
<p>जपकाले आवर्त्यमाना रुद्राक्षादिफलमालेव नित्यमभीक्ष्णं<br>
प्राणापानोद्गिरणनिगिरणाभ्यां सलसलायते कम्पेनाव्यक्तरवं जनयति ।<br>
अव्यक्तानुकरणाड्डाचि बहुलग्रहणात् करोत्यर्थे क्यङ् । समुन्नतिरूर्ध्वमुखता<br>
तया विवर्तिनी परिवर्तनशीला ॥ ६५ ॥</p>
<p>द्यावापृथिव्योर्मध्यस्था क्रियेव स्पन्दधर्मिणी ।<br>
संविन्मधुविबोधार्को हृत्पद्मपुटषट्पदी ॥ ६६ ॥</p>
<p>द्यावापृथिव्योर्मध्ये प्राणिनामूर्ध्वाधोगतिहेतुर्विहितनिषिद्धक्रियेव<br>
प्राणापानयोरूर्ध्वाधोगतिहेतुत्वात्स्पन्दधर्मिणी । चाक्षुषादिभविल्लक्षणानां<br>
मधूनां रूपादिविषयास्वादानां विबोधे अर्क इव स्थिता ॥ ६६ ॥</p>
<p>तत्सर्वं शक्तिपद्मादि बाह्येनाभ्यन्तरैस्तया ।<br>
हृदि व्याधूयते वातैः पत्रवृन्दमिवाभितः ॥ ६७ ॥</p>
<p>शक्तयो ज्ञानकर्मेन्द्रियादिशक्तयः । प्रागुक्तं हृत्पद्ममादिपदान्नाडीजालं च<br>
हृदि आभ्यन्तरैर्वातैस्तया व्याधूयते कम्प्यते । यथा बाह्येन वातेन<br>
तरुपत्रवृन्दं व्याधूयते तद्वदित्यर्थः ॥ ६७ ॥</p>
<p>यद्वद्व्योम स्फुरत्यङ्ग स्वभावात्तत्र वायवः ।<br>
बलवन्मृदु यत्किञ्चिद्भृशं कवलयन्ति तत् ॥ ६८ ॥</p>
<p>बाह्यं व्योम यद्वद्विशालं स्फुरति तत्र च स्वभावादेव वायवो<br>
बलवत्काष्ठपाषाणादिमृदपर्णतृणादि च कवलयन्तीव कालेन जरयन्ति<br>
तद्वदन्तर्व्योम्न्यपि प्राणवायवो भुक्तमन्नादि जरयन्तीत्यर्थः ॥ ६८ ॥</p>
<p>वातैराहन्यमानं तत्पद्मादि तरलायते ।<br>
हृद्यन्यान्यैति कार्येण पल्लवादि यथा तरोः ॥ ६९ ॥</p>
<p>जरणप्रकारमेवाह-वातैरिति । तत्प्रागुक्तं हृत्पद्मनाडीभस्त्रादि<br>
प्राणवातैराहन्यमानं ध्मायमानं लोहकारभस्त्रेव तरलायते । तरलायमानस्य<br>
तस्य हृदि अन्तःप्रविष्टस्यान्नस्य प्रथमं रसो रसाद्रक्तं रक्तान्मांसं<br>
मांसात्त्वक् त्वचो मेदो मेदसो मज्जा मज्जाभ्योऽस्थीन्यस्थिभ्यः शुक्रमिति<br>
विचित्रकार्येणान्यस्या अन्या परिणतिरेति । यथा वसन्ते तरोरन्तःप्रविष्टभौमरसस्य<br>
पल्लवा मञ्जर्यः पुष्पाणि फलानीत्यादि एति तद्वदित्यर्थः ॥ ६९ ॥</p>
<p>देहेष्वाजरणं सर्वरसानां पवनोऽन्वहम् ।<br>
जनयत्यग्निमन्योन्यसङ्घर्षाद्वनवेणुवत् ॥ ७० ॥</p>
<p>तत्र सप्तस्वपि धातुस्थानेषूत्तरोत्तरपरिणामसिद्धये<br>
परस्परसङ्घर्षाज्जाठराग्नेरभिव्यक्तिरस्तीत्याशयेनाह-देहेष्विति । आजरणं<br>
जरणपरम्परया चरमधातुपरिणामपर्यन्तमित्यर्थः ॥ ७० ॥</p>
<p>स्वभावशीतवातात्मा देहस्तेनौष्ण्यमेत्यथ ।<br>
उदितेन स सर्वाङ्गे भुवनं भानुना यथा ॥ ७१ ॥</p>
<p>स देहः सर्वाङ्गे उदितेन प्रदीप्तेन तेन जाठराग्निना औष्ण्यमेति ॥ ७१ ॥</p>
<p>सर्वतो विचरेदस्मिंस्तत्तेजस्तारकाकृति ।<br>
हृत्पद्महेमभ्रमरो योगिनां चिन्त्यतां गतम् ॥ ७२ ॥</p>
<p>तस्यैव सर्वदेहव्यापिनो जाठराग्नेर्हृत्पद्मे तारकाकारेण योगिभिरुपासनं क्रियत<br>
इत्याह-सर्वत इति । अस्मिन् देहे ॥ ७२ ॥</p>
<p>तत्प्रकाशमयं ज्ञानं चिन्तितं सत्प्रयच्छति ।<br>
येन योजनलक्षस्थं वस्तु नित्यं हि दृश्यते ॥ ७३ ॥</p>
<p>तदेव चिद्रूपेण चिन्त्यमानं व्यवहितविप्रकृष्टसर्वपदार्थदर्शनसिद्धिं<br>
जनयतीत्याह-तदिति ॥ ७३ ॥</p>
<p>तस्याग्नेर्वाडवस्येव जलं संशुष्कमिन्धनम् ।<br>
मांसपङ्कजखण्डाढ्यन्न् हृत्सरः कोशवासिनः ॥ ७४ ॥</p>
<p>तस्याग्नेरिन्धनमाह-तस्येति । वाडवस्याग्नेः सामुद्रं जलमिव मांसलक्षणैः<br>
पङ्कजखण्डैराढ्यं यद्धृत्सरस्तत्कोशशायिनस्तस्य जाठरस्याग्नेरपि<br>
शारीरमन्नरसरूपं जलं संशुष्कं ज्वलनयोग्यमिन्धनमित्यर्थः ॥ ७४ ॥</p>
<p>यदच्छन्न् शीतलत्वं च तदस्यात्मेन्दुरुच्यते ।<br>
इतीन्दोरुत्थितः सोऽग्निरग्नीषोमौ हि देहकः ॥ ७५ ॥</p>
<p>देहे इन्धनभूतमिन्द्वंशं लक्षणेन विभज्य देहस्याग्नीषोमात्मकत्वमाह##-</p>
<p>सर्वं तूष्णात्मकं किञ्चित्तेजोऽर्काग्न्यभिधं विदुः ।<br>
शीतात्मकं तु सोमाख्यमाभ्यामेव कृतं जगत् ॥ ७६ ॥</p>
<p>बहिरपि जगत्प्रकाशौष्ण्याभ्यां शैत्यजाड्याभ्यां चाग्नीषोमात्मकं<br>
ज्ञेयमित्याह-सर्वमिति ॥ ७६ ॥</p>
<p>विद्याविद्यास्वरूपेण सर्वं सदसदात्मना ।<br>
जगद्वा येन निर्वृत्तं तदेवैवं विभज्यते ॥ ७७ ॥</p>
<p>अथवा चिज्जडोभयघटितं सदसदात्मकमविद्याशबलं ब्रह्मैव जगदाकारेण<br>
निर्वृत्तमिति तदेवैवं प्रकाशजाड्यात्मना अग्नीषोमरूपेण विभक्तमित्याह##-</p>
<p>संवित्प्रकाशं विद्यादि सूर्यमग्निं विदुर्बुधाः ।<br>
असज्जाड्यं तमो विद्याद्याहुः सोमं मनीषिणः ॥ ७८ ॥</p>
<p>तं विभागमेव स्फुटमाह-संविदिति । विद्यां आत्मतत्त्वस्फूर्तिम् ।<br>
आदिपदाद्बाह्यार्थप्रथां च ॥ ७८ ॥</p>
<p>श्रीराम उवाच ।</p>
<p>वह्निर्वाय्वात्मनः सोमादुदेतीति मुनीश्वर ।<br>
सोमस्योत्पत्तिमधुना वद मे वदतां वर ॥ ७९ ॥</p>
<p>देहेष्वाजरणं सर्वरसानां पवनोऽन्वहम् ।<br>
जनयत्यग्निमन्योन्यसङ्घर्षाद्वनवेणुवत् इति त्वदुक्त्या देहे बहिश्च<br>
प्रत्यक्षेणाग्न्यादित्यादेर्वाय्वधीनोद्भवोदयादिदर्शनाद्वह्निर्वाय्वात्मनः<br>
सोमादुदेतीत्ययमर्थो मया बुद्ध इति शेषः । शेषः स्पष्टः ॥ ७९ ॥</p>
<p>श्रीवसिष्ठ उवाच ।</p>
<p>अग्नीषोमौ मिथः कार्यकारणे च व्यवस्थिते ।<br>
पर्यायेण समं चैतौ प्रजीषेते परस्परम् ॥ ८० ॥</p>
<p>परस्परं पर्यायेण प्रजीषेते जिगीषेते । जेः सनि द्वित्वकुत्वयोरभावश्छान्दसः ।<br>
अज्झनगमाम् इति दीर्घः । प्रजीवेते इति पाठे तु परस्परमुपजीवत इत्यर्थः ॥ ८० ॥</p>
<p>जन्माङ्गबीजाङ्कुरवत्तथा दिवसरात्रिवत् ।<br>
स्थितिश्छायातपसमा केवला सैतयोर्भवेत् ॥ ८१ ॥</p>
<p>अनयोर्जन्मबीजाङ्कुरवत्परस्परोपादानकं दिवसरात्रिवत्परस्परनिमित्तकं च ।<br>
स्थितिस्तु छायातपसमा परस्परोपघातिनीत्यर्थः ॥ ८१ ॥</p>
<p>तुल्यकालोपलम्भासावित्थं छायातपस्थितिः ।<br>
केवलैकोपलम्भाढ्या स्थितिर्दिवसरात्रिवत् ॥ ८२ ॥</p>
<p>दृष्टान्तभेदोपन्यासस्य तात्पर्यान्तरमाह-तुल्येति । युगपदुलम्भे<br>
छायातपस्थितिः पर्यायेणोपलम्भे दिनरात्रिस्थितिर्दृष्टान्त इत्यर्थः ॥ ८२ ॥</p>
<p>कार्यकारणभावश्च द्विविधः कथितोऽनयोः ।<br>
सद्रूपपरिणामोत्थो विनाशपरिणामजः ॥ ८३ ॥</p>
<p>दृष्टान्तयोः कार्यकारणभावद्वयपरत्वपक्षेऽप्यवान्तरभेदान्तरद्वयेऽपि<br>
तात्पर्यमस्तीत्याह-कार्यकारणभावश्चेति ॥ ८३ ॥</p>
<p>एकस्माद्यद्द्वितीयस्य सम्भवोऽङ्कुरबीजवत् ।<br>
कार्यकारणभावोऽसौ सद्रूपपरिणामजः ॥ ८४ ॥</p>
<p>तयोराद्यमुपपादयति-एकस्मादिति ॥ ८४ ॥</p>
<p>एकनाशे द्वितीयस्य यद्भावो दिनरात्रिवत् ।<br>
कार्यकारणभावोऽसौ विनाशपरिणामजः ॥ ८५ ॥</p>
<p>द्वितीयमुपपादयति-एकेति । भाव उत्पत्तिः ॥ ८५ ॥</p>
<p>सद्रूपपरिणामस्य मृद्घटक्रमसंस्थितेः ।<br>
अक्षोपलम्भादितरत्प्रमाणं नोपयुज्यते ॥ ८६ ॥</p>
<p>आद्ये कार्यदशायां कारणसत्त्वे मृदात्मकोऽयं घट इत्यादि प्रत्यक्षं<br>
प्रमाणमित्याह-सद्रूपेति । यद्यप्यनुमानादीनामपि सम्भवोऽस्ति तथापि<br>
प्रत्यक्षसिद्धेऽर्थे न ते मृग्यन्ते इत्यनुपयोगोक्तिः । तदुक्तं न्यायवाचस्पत्ये न हि<br>
करिणि दृष्टे चीत्कारेण तमनुमिमते मिमातारः इति । सिद्धिसत्त्वेन<br>
पक्षतारूपकारणाभावादित्याशयः ॥ ८६ ॥</p>
<p>विनाशपरिणामस्य दिनरात्रिक्रमस्थितेः ।<br>
अभावोऽप्येकवस्तुस्थो गतो मुख्यप्रमाणताम् ॥ ८७ ॥</p>
<p>एवं द्वितीयेऽपि कार्यदशायां कारणासत्त्वे दिवारात्रिं नोपलभामहे इत्यनुपलब्धिः<br>
प्रमाणमित्याह-विनाशेति । एकवस्तुस्थः एकवस्तुमात्रग्राहिप्रत्यक्षाविरुद्धः ॥<br>
८७ ॥</p>
<p>अनास्था नास्ति कर्तृत्वमित्याद्याऽऽयुक्तिवादिनः ।<br>
अवज्ञया बहिष्कार्याः स्वानुभूत्यपलापिनः ॥ ८८ ॥</p>
<p>ननु कार्यं कुर्वत् कारणमुच्यते । तत्कर्तृत्वं च कारणस्य<br>
तदभिनिवेशलक्षणायामास्थायां दृष्तम् । न च प्रकाशनमात्रोपक्षीणस्य<br>
दिनस्य रात्रिनिर्माणे आस्थास्तीति नास्ति कर्तृत्वम् । एवं रात्रेरपि दिनकर्तृत्वं<br>
नास्तीत्यभावपरिणामेन कार्यकारणभावो निर्मलः । एवमचेतनस्य मृदादेर्न<br>
घटादिजनने आस्था सम्भवति । तस्याश्चेतनधर्मत्वात् ।<br>
किञ्चानुपमर्दितान्मृत्पिण्डान्न घटो निष्पद्यते । उपमर्दे तु मृत्पिण्डो<br>
नश्यत्येवेति किं सद्रूपेण परिणमेत । न च पिण्डघटव्यतिरिक्ता उभयानुगता<br>
मृन्नाम काचित्तत्र तृतीयास्ति । किं च बीजादिस्थितं निनङ्क्षु नश्यन्नष्टं वा<br>
अङ्कुरं जनयेत् । नाद्यः । कुसूलादौ तत्प्रसङ्गात् । न द्वितीयतृतीयौ । तदा<br>
स्वत्राणेऽप्यसमर्थं परमुत्पादयितुं समर्थमिति का वाचो युक्तिः । चतुर्थस्तु कल्पः<br>
सर्वानुभवबाधित इति न कस्माच्चित्कस्यचिदुत्पत्तिर्विनाशो वा किन्तु स्वभावत एव<br>
सर्वमुत्पद्यते विनश्यति च तत्र पौर्वापर्यदर्शनादविवेकिनां<br>
कार्यकारणभावविकल्पा इत्यादिदुर्युक्तिवादिनः स्वानुभवविरोधोद्भावनेनैव<br>
निरसनीया इत्याह-अनास्थेति । इत्यादिरायुक्तिर्दुर्युक्तिस्तद्वादिनः । अवज्ञया<br>
अवमानेन । स्वानुभूत्यपलापिता च तेषामित्थं वर्णनीया ।<br>
अनास्थादियुक्तिबुद्धिरकर्तृत्वादिबुद्धिं जनयति चेत्तयोरेव<br>
कार्यकारणभावस्तवानुभवसिद्ध इति कथं तत्सामान्यापलापः । यदि न जनयति<br>
तर्हि तथा स्वानुभववतस्तव परबुबोधयिषया युक्त्युपन्यासः स्वानुभवविरुद्धः<br>
प्रलाप इति । एवं रात्रिरपि चरमभावविकारात्मना अभावपरिणामेन दिनस्य<br>
कारणमिति स्वानुभवसिद्धमेव । न च नाशो न भावविकारः । उत्पत्त्यादेरिव तस्यापि<br>
भावधर्मत्वानुभवात् । एवं बीजाङ्कुराद्यवस्थास्वनुगतं<br>
द्रव्यमप्यबाधितप्रत्यभिज्ञानुभवसिद्धं नापलापार्हम् । तदेव स्थितं<br>
निनङ्क्षु नश्यन्नष्टमित्याद्यवस्थाभेदं स्वात्मन्यनुभवदङ्कुरादेः कारणं<br>
नावस्थाभेदेषु इति तत्र द्रव्यभेदांस्तेषां<br>
निर्हेतुकोपेत्त्यादीन्निष्प्रमाणकानतिगौरवग्रस्तांश्च प्रलपन्तो मूर्खा अवज्ञयैव<br>
बहिष्कार्या इत्यर्थः ॥ ८८ ॥</p>
<p>प्रत्यक्षवदभावोऽपि प्रमैव रघुनन्दन ।<br>
अग्न्यभावोऽपि शीइतस्य प्रमाणं सर्वजन्तुषु ॥ ८९ ॥</p>
<p>अनुपलब्धेः प्रामाण्यसन्देहं वारयति-प्रत्यक्षवदिति । प्रमैव प्रमाणमेव ।<br>
न चाभावे प्रभाकरणत्वमन्यत्र न दृष्टमिति भ्रमितव्यम् । तेजोऽभावस्य<br>
शीतानुमितौ लिङ्गविधया करणत्वप्रसिद्धेरित्याह-अग्न्यभाव इति ॥ ८९ ॥</p>
<p>अग्निर्धूमतया भागाद्यां प्रयाति पयोदताम् ।<br>
सद्रूपपरिणामेन तदग्निः सोमकारणम् ॥ ९० ॥</p>
<p>बहिरग्नेः सद्रूपपरिणामेन सोमकारणत्वमुदाहरति-अग्निरिति । तत् तत्र ॥ ९० ॥</p>
<p>अग्निर्नष्टतया [असौ नष्टतया शैल्याद्वायुतामेव याति यत् इति पाठः<br>
अग्निर्नष्टतया इति मूलपाठे तु वायुभावमित्यध्याहारलब्धं ज्ञेयम् ।]<br>
शैत्यादसावेव प्रयाति यत् ।<br>
विनाशपरिणामेन तदग्निः सोमकारणम् ॥ ९१ ॥</p>
<p>अभावपरिणामेनापि तदुदाहारति-अग्निरिति । असौ अग्निर्यद्वायुभावं प्राप्नोति ।<br>
यदा वा अग्निरुद्वायति वायुमेवाप्येति इति श्रुतेः ॥ ९१ ॥</p>
<p>सप्ताम्बुधिपयः पीत्वा धूमोद्गारेण वाडवः ।<br>
पयोदतां प्रयातेन तदेव जनयत्यलम् ॥ ९२ ॥</p>
<p>सरूपपरिणामेनाग्नीषोमयोः परस्परकारणत्वमेकैकत्रोदाहरति-सप्तेत्यादिना ।<br>
वाडवो वडवानलः पयोदतां प्रयातेन स्वेनैव तत्सप्ताम्बुधिपय एव जनयति ।<br>
क्षीरदधिघृतादीनामपि रसात्मकसोमरूपत्वात्सर्वत्र पयोवाधः ॥ ९२ ॥</p>
<p>अर्कः पीत्वा निशानाथमामावास्यं पुनः पुनः ।<br>
उद्गिरत्यमले पक्षे मृणालमिव सारसः ॥ ९३ ॥</p>
<p>आ अमावास्यामित्यामावास्यम् । आङ्मर्यादाभिविध्योः इत्यव्ययीभावे<br>
नपुंसकह्रस्वः । कृष्णपक्षे अमावास्यापर्यन्तमित्यर्थः । अमले शुक्ले पक्षे ॥ ९३ ॥</p>
<p>पीत्वामृतोपमं शीतं प्राणः सोममुखागमे ।<br>
अभ्रागमात्पूरयति शरीरं पीनतां गतः ॥ ९४ ॥</p>
<p>सोमो मुखमिव शोभमानो यत्र तथाविधवसन्तग्रीष्मागमे प्राणः सोष्मा<br>
वायुर्भौमं पयः पीत्वा वर्षर्तावभ्रागमात्तद्वेषेण पीनतां गतः सन् वृष्ट्या<br>
पुनर्जगच्छरीरं पूरयति । अथवा आध्यात्मिक एव प्राणः सोमस्यापानस्य<br>
मुखादन्नपानादेरुदरे आगमने सति अमृतोपमं तद्रसं पीत्वा पीनतां गतः<br>
सन्नभ्रवद्व्याप्तसर्वनाडीजालागमनाच्छरीरं पूरयत्याप्याययति । स एवास्य<br>
पुनः सोमपरिणाम इत्यर्थः । तदपानेनाजिघृक्षत्तदावयत्सैषोऽन्नस्य ग्रहः इति<br>
श्रुतेरिति भावः । सोमं सुखागमे इति पाठे तु प्राणोऽग्निभूतो यजमानप्राणोऽध्वरे<br>
अमृतोपमं शीतं सोमरसं पीत्वान्ते धूमादिमार्गेण सुखस्य स्वर्गस्यागमे<br>
अभ्रस्य चन्द्रसन्निहिताकाशलक्षणमार्गपर्वण आगमनाच्चन्द्रं प्राप्य<br>
तद्भावं प्राप्तः कलाभिः स्वशरीरं पूरयति स एवास्य पौर्णमास्यां पीनतां<br>
गतः पुनः सोमपरिणाम इत्यर्थः । धूमादिमार्गश्चन्द्रभावश्च श्रुत्यैव<br>
दर्शितः । अथ यत्रेमे प्रातरिष्टापूर्ते दत्तमित्युपासते ते धूममभिसम्भवन्ति<br>
धूमाद्रात्रिं रात्रेरपरपक्षप्रपरपक्षाद्यान् षट्दक्षिणैति मासांस्तानैते<br>
संवत्सरमभिप्राप्नुवन्ति मासेभ्यः पितृलोकं<br>
पितृलोकादाकाशमाकाशाच्चन्द्रमसमेष सोमो राजा तद्देवानामन्नम् इति ।<br>
तस्मिन्नेतस्मिन्नग्नौ देवाः श्रद्धां जुह्वति तस्या आहुतेः सोमो राजा सम्भवति इति च<br>
पञ्चाग्नि विद्यायाम् ॥ ९४ ॥</p>
<p>जलमप्युदपां भोगे प्रयात्यर्कस्य रश्मिताम् ।<br>
सद्रूपपरिणामेन तज्जलं वह्निकारणम् ॥ ९५ ॥</p>
<p>यदि मन्यसे न वायुर्भौमं रसं शोषयति किं त्वर्करश्मय एव तं पिबन्ति<br>
रात्रावप्यूष्मरूपेण तेषां सत्त्वादिति तदा त एवोदाहरणमित्याशयेनाह##-<br>
रश्मितां सरूपपरिणामेन याति । शुक्लरूपेण तत्रापामनुगमदर्शनात् ।<br>
यदादित्यस्य लोहितं रूपं तेजस्तद्रूपं यच्छुक्लं तदपाम् इति श्रुतेरिति भावः ॥ ९५ ॥</p>
<p>नाशात्मकतया तोयमौष्ण्यत्वादेति ह्यग्निताम् ।<br>
विनाशपरिणामेन तत्तोयं वह्निकारणम् ॥ ९६ ॥</p>
<p>यस्तु तत्र शैत्यद्रवत्वयोर्नाश औष्ण्यरौक्ष्ययोश्चोद्भवस्तदंशे<br>
विनाशपरिणामिताप्यस्तीति सङ्कीर्णोदाहरणमिदमित्याह-नाशत्मकतयेति ॥ ९६ ॥</p>
<p>अग्नेर्विनाशे सद्रूपपरिणामो निशाकरः ।<br>
इन्दोर्विनाशे सद्रूपपरिणामो हुताशनः ॥ ९७ ॥</p>
<p>सर्वत्राग्नीषोमात्मके परिणामे उभयरूपसङ्कीर्णतापि सूक्ष्मदृशा लक्षयितुं<br>
शक्येत्याशयेनाह-अग्नेरिति द्वाभ्याम् ॥ ९७ ॥</p>
<p>हुताशो नाशमागत्य सोमो भवति वै तथा ।<br>
दिवसो नाशमागत्य रात्रिर्भवति वै यथा ॥ ९८ ॥</p>
<p>तमःप्रकाशयोश्छायातपयोर्दिनरात्रयोः ।<br>
मध्ये विलक्षणं रूपं प्राज्ञैरपि न लभ्यते ॥ ९९ ॥</p>
<p>तर्हि तमःप्रकाशयोश्छायातपादौ च किमनुगतं रूपं येन सद्रूपपरिणामता<br>
तत्र स्यादिति चेत् तद्ब्रह्मैव तच्चाभिज्ञतमैरपि शृङ्गग्राहिकया न लभ्यत<br>
इत्याह-तम इति । मध्ये अनुगतं व्यावृत्ततमःप्रकाशविलक्षणं<br>
सन्मात्ररूपम् । अथवा मध्ये सन्धौ उभयविलक्षणम् । दिनरात्रयोरिति<br>
समासान्तश्छान्दसः ॥ ९९ ॥</p>
<p>सन्धिरप्यविलोपः स्यादेतयोरेव तद्वपुः ।<br>
भावाभावैर्यथैकास्थानिष्ठावेतौ तथैव हि ॥ १०० ॥</p>
<p>ननु तमःप्रकाशयोः सन्धिरुभयविलोपात्मा शून्यरूपस्तत्र नोभयविलक्षणं<br>
किञ्चिद्रूपमस्तीत्याशङ्क्याह-सन्धिरिति । अनयोः सन्धिरपि अवलोपः<br>
अशून्यरूपः स्यात् । यतस्तत्सन्धिरूपमेतयोरेव वपुः परस्परसंलग्नं स्वरूपम् ।<br>
न हि शून्ययोः सन्धिर्नाम भवति । न वा निर्निमित्ता सतोः शून्यता कथं तर्हि तौ<br>
सन्धौ वर्तेते इति चेत् । यथा पूर्वोत्तरकालयोर्भावाभावैः ।<br>
उदाहरणबाहुल्याद्बहुवचनम् । परस्परनिरपेक्षनिरूपणेन भावरूपेण<br>
सापेक्षनिरूपणेनाभावरूपेण च तम इदं प्रकाशाभावरूपमेकमेव वस्तु<br>
प्रकाशश्चायं तमोऽभावरूपमेकमेव वस्त्विति सर्वानुभवादेतावेकास्थानिष्ठौ<br>
स्थितौ तथैव हि सन्धावपि वर्तेते । नाणुमात्रमप्यन्यथाभूतावित्यर्थः ॥ १०० ॥</p>
<p>द्वाभ्यां चैतन्यजाड्याभ्यां भूतानि प्रस्फुरन्ति हि ।<br>
यथा तमःप्रकाशाभ्यामहोरात्रा महीतले ॥ १०१ ॥</p>
<p>चिद्रूपजडरूपाभ्यामारब्धेयं जगत्स्थितिः ।<br>
जलामृताभ्यां मिश्राभ्यां शीता तनुरिवन्दवी ॥ १०२ ॥</p>
<p>यथा विरुद्धाविरुद्धतमःप्रकाशघटिता अहोरात्रास्तथा चिज्जडोभयघटिताः<br>
सर्वव्यवहारा इत्याह-चिद्रूपेति । जलमये बिम्बे सूर्यकरद्वारा<br>
सूर्यबिम्बस्थितामृतात्मककलाभिः क्रमेण पूरणादुभयारब्धा ऐन्दवी तनुरिव ॥<br>
१०२ ॥</p>
<p>प्रकाशमनलं सूर्यन्न् चिद्रूपं विद्धि राघव ।<br>
जडात्मकं तमोरूपं विद्धि सोमशरीरकम् ॥ १०३ ॥</p>
<p>चिज्जडोभयांशशाभ्यामेव प्रकाशाप्रकाशतया आविर्भूताभ्यां<br>
जगतोऽग्नीषोमात्मकतेत्याह-प्रकाशमिति ॥ १०३ ॥</p>
<p>चित्सूर्ये निर्मले दृष्टे नाम नश्येद्भवोदयम् ।<br>
व्योमसूर्ये बहिर्दृष्टे यथा कृष्णनिशातमः ॥ १०४ ॥</p>
<p>बहिः सूर्योदयात्तम इवान्तश्चरमवृत्त्या<br>
चिदादित्योदयाज्जगन्मूलतमोनिवृत्तिरित्याह-चित्सूर्ये इति । भवस्योदयो<br>
यस्मात्तद्भवोदयन्न् तमः ॥ १०४ ॥</p>
<p>सोमदेहे जडे दृष्टे चिन्निजे सत्यवद्भवेत् ।<br>
निशीथे विलसत्यब्जे यथा सौरप्रभाभरः ॥ १०५ ॥</p>
<p>निजे प्रत्यगात्मनि जडे सोमदेहे दृष्टे सति तत्तादात्म्येन स्फुरन्त्यपि<br>
चित्तद्गुणत्वमिवापन्ना गुणान्तरवत्तत्सत्तयैव सती भूत्वा स्वसत्तया असत्यवद्भवेत् ।<br>
यथा निशीथे अर्धरात्रेऽब्जे चन्द्रे विलसति तदनुप्रवेशेन स्फुरन्<br>
सौरप्रभाभरश्चन्द्रधर्मचन्द्रिकात्वेन सम्पन्नश्चन्द्रसत्तया सन्निव भूत्वा<br>
स्वसत्तया असत्यवद्भवति तदानीं सौरप्रभाभरो नास्तीति सर्वजनानुभवादिति<br>
भावः ॥ १०५ ॥</p>
<p>सोमं प्रकटयत्यग्निश्चिद्देहस्य चिरं प्रभाम् ।<br>
स्वसंविन्मयमिन्दुश्चिद्देहस्थं रूपमर्कजम् ॥ १०६ ॥</p>
<p>दृष्टान्तदार्ष्टान्तिकयोरुपपत्तिं फलं चाह-सोममिति । चन्द्रमण्डले<br>
प्रविष्टः सूर्यप्रभारूपोऽग्निः सोमं जलमयं चन्द्रबिम्बं प्रकटयति<br>
स्फुरद्रूपं करोति । देहे तु जीवभावेनानुप्रविष्टा चिद्देहस्य चिरं<br>
यावदायुःप्रभामहम्भावादिना प्रथां करोति यथा प्रकाशयत्येकः कृत्स्नं<br>
लोकमिमं रविः । क्षेत्रं क्षेत्री तथा कृत्स्नं प्रकाशयति भारत ॥ इति<br>
भगवद्वचनात् । एवमन्योन्यमेलने तादात्म्याध्यासादर्कजं रूपं<br>
प्रभामण्डलमिन्दुर्भवति । चिच्च स्वसंविन्मयं मनुष्योऽहं चेतन<br>
इत्यादिस्वानुभवानुसारिदेहस्थं रूपं भवतीत्यन्वयः ॥ १०६ ॥</p>
<p>चिन्निष्क्रिया त्वनामा सा केवला नोपलभ्यते ।<br>
आलोक इव दीपेन देहेनैवावगम्यते ॥ १०७ ॥</p>
<p>इतोऽपि तस्या देहधर्मत्वभ्रम इत्याह-चिदिति । नमयति सङ्कोचयतीति नाम<br>
उपाधिस्तच्छून्या ॥ १०७ ॥</p>
<p>चितश्चेत्योन्मुखत्वेन लाभः सैव च संसृतिः ।<br>
निश्चेत्यायाः शोभो लाभो निर्वाणं वा तदेव हि ॥ १०८ ॥</p>
<p>अज्ञानावृतायाश्चितश्चेत्योपाध्युन्मुखप्रथानियमादेवानर्थप्राप्तिरित्याह##-</p>
<p>अन्योन्यलब्धसद्वाक्यावेवं कुड्यप्रकाशवत् ।<br>
अग्नीषोमाविमौ ज्ञेयौ सम्पृक्तौ देहदेहिनौ ॥ १०९ ॥</p>
<p>एवमुक्तरीत्या कुड्यसौरप्रकाशवदन्योन्यसंवलनाधीनसद्रूपेण<br>
वाग्व्यवहारविषयत्वादिमौ देहदेहिनावप्यग्नीषोमात्मकौ ज्ञेयौ ॥ १०९ ॥</p>
<p>अतिशायिनि निर्वाणे जाड्ये चैवातिशायिनि ।<br>
अग्नीषोमस्य चैवाङ्ग स्थितिर्भवति केवला ॥ ११० ॥</p>
<p>तयोरसंवलिता प्रत्येकं स्थितिः क्व प्रसिद्धा तदाह-अतिशायिनीति ।<br>
निर्वाणमुपाधिनिवृत्त्या आनन्दाविर्भावस्तस्मिन्नतिशायिनि आत्यन्तिके सिद्धे अग्नेः<br>
केवला स्थितिर्भवति । जाड्ये त्वतिशायिनि जलशिलादिभावे सोमस्य केवला<br>
स्थितिर्भवतीत्यर्थः ॥ ११० ॥</p>
<p>प्राणोऽग्निरुष्णप्रकृतिरपानः शीतलः शशी ।<br>
छायातपवदित्येतौ संस्थितौ मुखमार्गगौ ॥ १११ ॥</p>
<p>प्राणापानयोरप्यग्नीषोमात्मकत्वं प्रागुक्तं प्रकृतोपयोगाय स्मारयति##-</p>
<p>अपाने शीतले सत्तामेत्युष्णः प्राणपावकः ।<br>
प्रतिबिम्बमिवादर्शे स च तस्मिंस्तथैव हि ॥ ११२ ॥</p>
<p>तयोः कुड्यालोकवदन्योन्यतादात्म्यस्थितिं दर्शयति-अपाने इति ॥ ११२ ॥</p>
<p>चिदग्निः पद्मपत्रस्थं सोमं वाचात्मकं त्विषा ।<br>
जनयत्यनुभूत्येह कुड्यालोकं यथा बहिः ॥ ११३ ॥</p>
<p>मूलप्राणकुण्डलिनीरूपश्चिदग्निराधारादिकण्ठान्तचतुर्दलादिपद्मपत्रस्थं<br>
परादिवैखरीपर्यन्तवाचात्मकम् । त्विषा अर्थप्रकाशनशक्त्या । अनुभूत्या<br>
विवक्षापक्षे त्वर्थप्रथारूपया स्फूर्त्या । यथा बहिः सूर्य इति शेषः ॥ ११३ ॥</p>
<p>संसृत्यादौ यथा काचित्संविच्छीतोष्णरूपिणी ।<br>
अग्नीषोमाभिधां प्राप्ता सैव सर्गे नृणामिह ॥ ११४ ॥</p>
<p>यथा सर्गादौ मायाशबलं ब्रह्म संविच्छीतोष्णरूपिणी<br>
ब्रह्माण्डाकारेणग्नीषोमाभिधां प्राप्ता तथा नृणां व्यष्टिदेहानां<br>
सर्गेऽपीत्यर्थः ॥ ११४ ॥</p>
<p>यत्र सोमकला ग्रस्ता क्षणं सूर्येण षोडशी ।<br>
मुखाद्वितस्तिमात्रं स्यात्तत बद्धपदो भव ॥ ११५ ॥</p>
<p>अस्त्वेवं ब्रह्माण्डमिव शरीरमप्यग्नीषोमात्मकं किं ततः कार्य तत्राह##-<br>
प्रतिपदादितिथिषु क्रमेण ग्रसति एकां ध्रुवाख्यां चिद्रूपां परिशेषयति ततः<br>
शुक्लपक्षे क्रमेणोष्णा उद्गिरति ताभिः क्रमेण पूर्यमाणा ध्रुवा कला पूर्णः सोमो<br>
जायते । तथा हृदि स्थितः प्राणसूर्योऽपानरूपस्य सोमस्य मुखनासिकाद्वारा<br>
प्रविष्टाः शीताः पञ्चदशकला ग्रसित्वा मुखाद्बहिर्ध्रुवाख्यामेकां कलां<br>
परिशेष्य पुनस्ता उष्णा उद्गिरति । ताभिः सा पूर्यमाणा बहिरपानाख्यः सोमो जायते ।<br>
तत्र बहिःप्राणापानसन्धिकालः पूर्णमासी हृदि त्वमावास्या । अन्तरालदेशे<br>
इडापिङ्गलयोः प्रत्येकमूर्ध्वाधोभागप्रतिशाखानाडीषट्के प्राणसूर्यस्य<br>
प्रवाहाद्द्वे अयने मेषादयो द्वादश मासास्तदन्तराले सङ्क्रान्तौः । अपानसोमस्य<br>
प्रवाहाच्चैत्रादयो मासा विष्कम्भादयो योगा अन्यानि च पर्वाणि निष्पद्यन्ते इति<br>
योगिनां प्रत्यक्षम् । अन्यैस्तु स्वरोदयादिशास्त्रतो ज्ञेयम् । एवं स्थिते<br>
वक्ष्यमाणदेहाणुतास्थौल्याद्युपयोगिधारणाभेदाः प्रथमं त्रिभिः<br>
श्लोकैरुपदिश्यन्ते । यत्र मुखाद्बहिर्देशे सूर्येणाग्रस्ता ध्रुवाख्या<br>
सोमस्यापानस्य षोडशी कला प्राणेनोद्गीर्णाभिः कलाभिः पूर्यमाणा क्षणं<br>
प्राच्यां पूर्णमासीचन्द्र इव वितस्तिमात्रं स्यात्तत्र<br>
भुशुण्डोपाख्यानोक्तबाह्यकुम्भकेन मनोधारणया बद्धपदः स्थिरो<br>
भवेत्यर्थः ॥ ११५ ॥</p>
<p>नूनं सूर्यपदं प्राप्तो यत्र सोमो हृदम्बरे ।<br>
नूनं केवलया स्थित्या तत्र बद्धपदो भव ॥ ११६ ॥</p>
<p>तथा यत्र हृदम्बरे कलाग्रासेन क्रमाद्ग्रस्यमानोऽपानाख्यः<br>
सोमोऽमावास्यायामिव केवलया शुद्धचिद्रूपध्रुवाख्यकलात्मिकया स्थित्या तिष्ठति<br>
तत्रान्तः कुम्भकेन बद्धपदो भव ॥ ११६ ॥</p>
<p>उष्णमग्निश्चिदादित्यः शैत्यं सोम उदाहृतम् ।<br>
यत्रैतौ प्रतिबिम्बस्थौ तत्र बद्धपदो भव ॥ ११७ ॥</p>
<p>इदानीमर्धरेचकेनार्धपूरकेण वा अन्तराले प्राणस्योभयतो निरोधेन<br>
बिम्बप्रतिबिम्बवत्तुल्यरूपतामापाद्य धारणामाह-उष्णमिति ॥ ११७ ॥</p>
<p>शरीरे सोमसूर्याग्निसङ्क्रान्तिज्ञो भवानघ ।<br>
तत्र सङ्क्रान्तिकाला हि बाह्यास्तृणसमाः स्मृताः ॥ ११८ ॥</p>
<p>यथा वसन्तग्रीष्मवर्षाशरत्सु क्रमेण शीतस्यौष्ण्येन ग्रासात्सोमस्याग्निसङ्क्रान्तिः<br>
। शरद्धेमन्तशिशिरेषु क्रमादौष्ण्यस्य शैत्येन ग्रासादग्नेः सोमसङ्क्रान्तिस्तयोः<br>
सन्धी विषुवतौ सूर्यस्य च मेषादिषु सङ्क्रान्तिस्तथा शरीरेऽपि अपानशैत्यस्य<br>
जठराग्निना ग्रासे सोमस्याग्निसङ्क्रान्तिः । प्राणौष्ण्यस्य बहिःशैत्येन ग्रासादग्नेः<br>
सोमसङ्क्रान्तिः । सूर्यस्य सङ्क्रान्तयस्तु प्रागुक्तास्ता जानातीति तज्ज्ञो भवेति<br>
पूर्वोक्तधारणाङ्गं विधिः । प्रासङ्गिकं तज्ज्ञानस्य<br>
प्रसिद्धसङ्क्रान्तिस्नानदानादिफलेभ्य उत्कृष्टतमफलकीर्तनं प्रधानफलेन<br>
स्तुतिर्वा ॥ ११८ ॥</p>
<p>सङ्क्रान्तिमुत्तरमथायनमङ्ग सम्यक्कालं तथा विषुवतौ यदि देहवातैः ।<br>
अन्तर्बहिष्ठमिव वेत्सि यथानुभूतं तच्छोभसेऽत्र न पुनः परमभ्युपेतः<br>
॥ ११९ ॥</p>
<p>उक्ताङ्गज्ञानमनूद्य तत्राधिकारिप्रवृत्तये प्ररोचयति-सङ्क्रान्तिमिति । कालं<br>
अयनद्वयात्मकं संवत्सरं देहवातैः ।<br>
प्राणापानयोर्द्वादशनाडीशाखानुसारिगतिभेदाद्बहुवचनम् । बहिःप्रसिद्धे<br>
संवत्सरे स्थितमिवान्तरमपि योगाभ्यासाद्यथानुभूतं प्रत्यक्षमनुभूतं<br>
घटादीव स्फुटं यदि वेत्सि तत्तर्हि अत्र योगिकथासु शोभसे । परं<br>
मदुपदिष्टादन्यदभ्युपेतो व्यासङ्गान्तरे प्रवृत्तस्तु शोभसे इति<br>
तदेकप्रवणताविधिः ॥ ११९ ॥</p>
<p>इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०<br>
चू० अग्नीषोमविचारणं नामैकाशीतितमः सर्गः ॥ ८१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अग्नीषोमविचारणं नामैकाशीतितमः सर्गः ॥ ८१ ॥</p>
<h1 id="०८२">०८२</h1>
<p>द्व्यशीतितमः सर्गः ८२</p>
<p>श्रीवसिष्ठ उवाच ।</p>
<p>अणुतां स्थूलतां वापि यथा गच्छति योगिनाम् ।<br>
देहो नाम तथा सम्यग्वक्ष्यमाणमिदं शृणु ॥ १ ॥</p>
<p>अणुतास्थूलतोपाया ज्ञानसाध्यन्न् च योगिनः ।<br>
परकायाप्तिभोगाश्च वर्ण्यन्त इह युक्तिभिः ॥</p>
<p>एवमग्नीषोमात्मकत्वं देहादेः परिज्ञाय<br>
धारणात्रयाभ्यासपरिष्कृतप्राणमनःशरीरस्य सोमसूर्याग्निसङ्क्रमादिदर्शिनो<br>
योगिनो देहस्याणिमादिसिद्धिप्राप्तिप्रकारान् वक्तुन्न् प्रतिजानीते-अणुतामिति ॥ १ ॥</p>
<p>हृद्यब्जचक्रकोशोर्ध्वं प्रस्फुरत्यानलः कणः ।<br>
हेमभ्रमरवत्सान्ध्यविद्युल्लव इवाम्बुदे ॥ २ ॥</p>
<p>तत्रादावणुत्वप्राप्तये देहस्य विलापनाय नाभ्युपरिदेशे ज्वलतो जाठरानलस्य<br>
हृत्पद्मनालसूक्ष्मच्छिद्रद्वारा प्रविश्य हृदयाकाशं हृत्पद्मकर्णिकायां<br>
परमात्मन आसनभूतां शिखां दर्शयति-हृदीति । अब्जकोऽसस्योर्ध्वकर्णिकोपरि<br>
। तथा च तैत्तिरीयाणामुपनिषदि तस्य मध्ये महानग्निर्विश्वार्चिर्विश्वतोमुखः इति ।<br>
जाठरानलं प्रस्तुत्य श्रूयते तस्य मध्ये वह्निशिखा अणीयोर्ध्वा व्यवस्थिता ।<br>
नीलतोयदमध्यस्थाद्विद्यल्लेखेव भास्वरा । नीवारशूकवत्तन्वी पीता<br>
भास्वत्यणूपमा । तस्याः शिखाया मध्ये परमात्मा व्यवस्थितः इति । विद्युल्लवस्य<br>
सान्ध्य इति विशेषणन्न् पीतत्वप्रकर्षबोधनार्थम् ॥ २ ॥</p>
<p>स प्रवर्धनसंवित्त्या वात्ययेवाशु वर्धते ।<br>
संविद्रूपतया नूनमर्कवद्याति चोदयम् ॥ ३ ॥</p>
<p>स आनलः कणः प्रवर्धनस्य संवित्त्या सर्वं देहं व्याप्य यथा ज्वलति तथा<br>
वर्धनोपायज्ञानेन । स च संवर्धितो नाग्निवद्देहं दहति किन्तु संविद्रूपतया<br>
अर्कवदुदयं प्रकाशातिशयन्न् याति ॥ ३ ॥</p>
<p>सन्ध्याभ्रप्रथमार्काभो वृद्धिमभ्यागतः क्षणात् ।<br>
गालयत्यखिलं साङ्गं देहं हेम यथानलः ॥ ४ ॥</p>
<p>सन्ध्यायां प्रत्यूषे अभ्रे आकाशे प्रथममुदितो योऽर्कस्तदाभः । गालयति गलितं<br>
करोति । साङ्गं हस्तपादाद्यङ्गसहितं देहम् । पार्थिवं गन्धभागं काठिन्यं<br>
च तदुपादानजलभागे उपसंहरतीत्यर्थः ॥ ४ ॥</p>
<p>जलस्पर्शासहो युक्त्या गलयेत्प्रपदादपि ।<br>
बाह्य एवानलः स्पर्शात्स्वान्ते वस्तुविशेषतः ॥ ५ ॥</p>
<p>एवं प्रपदात्पादाग्रपर्यन्तमपि गलयेद्द्रवीकुर्यात् । ततः शोषणयुक्त्या<br>
वस्तुविशेषतः अग्निस्वभावविशेषाज्जलस्य स्पर्शं शैत्यं न सहते इति<br>
जलस्पर्शासहः सोऽनलः स्पर्शात्स्वौष्ण्यबलाद्द्रवत्वोपसंहारयुक्त्या जलमपि<br>
गलयेत् शोषयेत् । एवंरीत्या देहाद्बाह्यः सन् स्वान्ते मनोरूपे<br>
आतिवाहिकदेहमात्रेऽवतिष्ठते इति शेषः ॥ ५ ॥</p>
<p>स शरीरद्वयं पश्चाद्विधूय क्वापि लीयते ।<br>
विक्षोभितेन प्राणेन नीहारो वात्यया यथा ॥ ६ ॥</p>
<p>एवं पार्थिवमाप्यं च शरीरद्वयं विधूय स्थितः सोऽग्निर्विक्षोभितेन<br>
प्राणेनोपसंहृतः क्वापि लीयते यदा वा अग्निरुद्वायति वायुमेवाप्येति इति<br>
श्रुतेरित्यर्थः ॥ ६ ॥</p>
<p>आधारनाडीनिर्हीना व्योमस्थैवावशिष्यते ।<br>
शक्तिः कुण्डलिनी वह्नेर्धूमलेखेव निर्गता ॥ ७ ॥</p>
<p>तदानीं कुण्डलिनीशक्तिरपि मूलाधारस्थसुषुम्नानाडीहीना<br>
तत्संस्कारशाल्यातिवाहिकदेहाकाशेऽवतिष्ठत इत्याह-आधारेति । वह्नेर्न्निर्गता<br>
धूमलेखेव ॥ ७ ॥</p>
<p>क्रोडीकृतमनोबुद्धिमयजीवाद्यहङ्कृतिः ।<br>
अन्तःस्फुरच्चमत्कारा धूमलेखेव नागरी ॥ ८ ॥</p>
<p>तत्र स्थिता च सा क्रोडीकृता सङ्कलिता मनोबुद्धिमये जीवादिघटितलिङ्गशरीरे<br>
अहङ्कृतिर्यया तथाविधा । अन्तः स्फुरन् चित्प्रकाशचमत्कारः<br>
स्वेच्छाविहारशक्तिचमत्कारश्च यस्यास्तथाविधा सती सूक्ष्मतमे विसनालच्छिद्रे<br>
शैलादौ च यत्रैव प्रविश्य निर्गन्तुं युज्यते तत्र प्रविश्य निर्यातीत्याह##-</p>
<p>विसे शैले तृणे भित्तावुपले दिवि भूतले ।<br>
सा यथा योज्यते यत्र तेन निर्यात्यलं तथा ॥ ९ ॥</p>
<p>संवित्तिः सैव यात्यङ्ग रसाद्यन्तं यथाक्रमम् ।<br>
रसेनापूर्णतामेति तन्त्रीभार इवाम्बुना ॥ १० ॥</p>
<p>एवं सूक्ष्मीभावप्रकारमुक्त्वा<br>
स्थूलीभावेनैच्छिकनानाशरीरकल्पनाप्रकारमाह-रसेनेत्यादिना । सा कुण्डलिनी<br>
योगिनो जीवशक्तिर्वह्नौ प्रागुपसंहृतं जलभागं यदा मुञ्चति तदा रसेन<br>
सर्वतः आपूर्णतामेति । यथा तन्त्रीं चर्मरज्जुं बिभर्तीति तन्त्रीभारो<br>
भस्त्रारूपश्चर्मविशेषः कूपे क्षिप्तोऽम्बुना आपूर्णतामेति तद्वत् ॥ १० ॥</p>
<p>रसापूर्णा यमाकारं भावयत्याशु तत्तथा ।<br>
धत्ते चित्रकृतो बुद्धौ रेखा राम यथा कृतिम् ॥ ११ ॥</p>
<p>एवं रसापूर्णा सती प्रागुपसंहृतं पार्थिवभागं यमाकारं कर्तु भावयति<br>
तद्योगशक्त्या तथा कृत्वा धत्ते इत्यर्थः ॥ ११ ॥</p>
<p>दृढभाववशादन्तरस्थीन्याप्नोति सा ततः ।<br>
मातृगर्भनिषण्णेषु सुसूक्ष्मेवाङ्कुरस्थितिः ॥ १२ ॥</p>
<p>तत्रास्थ्यादिकल्पनाप्रकारमाह-दृढेति । मातृगर्भनिषण्णेषु कललेषु<br>
सुसूक्ष्मा बीजशक्तिरस्थिहस्तपादाद्यङ्कुरस्थितिरिव ॥ १२ ॥</p>
<p>यथाभिमतमाकारं प्रमाणं वेत्ति राघव ।<br>
जीवशक्तिरवाप्नोति सुमेर्वादि तृणादि च ॥ १३ ॥</p>
<p>यथाभिमतं स्वेच्छानुसारि सुमेर्वादि महत् तृणाद्यल्पं वा आकारमवाप्नोति ॥ १३<br>
॥</p>
<p>श्रुतं त्वया योगसाध्यमणिमाद्यर्थसाधनम् ।<br>
ज्ञानसाध्यमिदानीं त्वं शृणु श्रवणभूषणम् ॥ १४ ॥</p>
<p>योगसिद्ध्यनुसारेण स्थूलसूक्ष्मभावप्राप्तिक्रममुक्तमुपसंहृत्य<br>
ज्ञानसिद्ध्या तद्विलक्षणं तं वक्तुं परमप्रकृतं श्रावयति-श्रुतमिति ॥<br>
१४ ॥</p>
<p>एकं चिन्मात्रमस्तीह शुद्धं सौम्यमलक्षितम् ।<br>
सूक्ष्मात्सूक्ष्मतरं शान्तं न जगन्न जगत्क्रिया ॥ १५ ॥</p>
<p>तच्चिनोत्यात्मनात्मानं सङ्कल्पोन्मुखतां गतम् ।<br>
यदा तदा जीव इति प्रोक्तमाविलतां गतम् ॥ १६ ॥</p>
<p>चिनोत्यध्यासेनोपचिनोति ॥ १६ ॥</p>
<p>असत्यमेव सङ्कल्पभ्रमेणेदं शरीरकम् ।<br>
जीवः पश्यति मूढात्मा बालो यक्षमिवोद्धतम् ॥ १७ ॥</p>
<p>जीवः पश्यति स एवास्य स्थूलभाव इति भावः ॥ १७ ॥</p>
<p>यदा तु ज्ञानदीपेन सम्यगालोक आगतः ।<br>
सङ्कल्पमोहो जीवस्य क्षीयते शरदभ्रवत् ॥ १८ ॥</p>
<p>सौक्ष्म्यप्राप्तिक्रममाह-यदा त्वित्यादिना ॥ १८ ॥</p>
<p>शान्तिमायाति देहोऽयं सर्वसङ्कल्पसङ्क्षयात् ।<br>
तदा राघव निःशेषं दीपस्तैलक्षये यथा ॥ १९ ॥</p>
<p>शान्तिं बाधम् ॥ १९ ॥</p>
<p>निद्राव्यपगमे जन्तुर्यथा स्वप्नं न पश्यति ।<br>
जीवो हि भाविते सत्ये तथा देहं न पश्यति ॥ २० ॥</p>
<p>भाविते साक्षात्कृते ॥ २० ॥</p>
<p>अतत्त्वे तत्त्वभावेन जीवो देहावृतः स्थितः ।<br>
निर्देहो भवति श्रीमान् सुखी तत्त्वैकभावनात् ॥ २१ ॥</p>
<p>अनात्मनि शरीरादावात्मभावनमङ्ग यत् ।<br>
सूर्याद्यालोकदुर्भेदं हार्दं तद्दारुणं तमः ॥ २२ ॥</p>
<p>लौकिकसूर्याद्यालोकैर्दुर्भेदं नाशयितुमशक्यम् ॥ २२ ॥</p>
<p>आत्मन्येवात्मभावेन सर्वव्यापि निरञ्जनम् ।<br>
चिन्मात्रममलोऽस्मीति ज्ञानादित्येन नश्यति ॥ २३ ॥</p>
<p>केन तर्ह्यादित्येन तन्नाशस्तमाह-आत्मन्येवेति ॥ २३ ॥</p>
<p>अन्ये च विदितात्मानो भावयन्ति यथैव यत् ।<br>
तत्तथैवाशु पश्यन्ति दृढभावनया तया ॥ २४ ॥</p>
<p>अस्यां ज्ञानसिद्धावपि दृढायां जीवन्मुक्तानामैच्छिकं विनोदाय<br>
स्थूलसूक्ष्मप्रातिभासिकदेहकल्पनं सिद्ध्यतीत्याह-अन्ये चेति ॥ २४ ॥</p>
<p>दृढभावानुसन्धानाद्विमूढा अपि राघव ।<br>
विसं नयन्त्यमृतताममृतं विषतामपि ॥ २५ ॥</p>
<p>विमूढा विषकीटादयः । अमृतताममृतवदाहारताम् । अमृतं<br>
पयोन्नादिविषमिश्रितमिदमिति दृढभ्रान्त्या विषताम् ॥ २५ ॥</p>
<p>एवं यथा यदेवेह भाव्यते दृढभावनात् ।<br>
भूयते हि तदेवाशु तदित्यालोकितं मुहुः ॥ २६ ॥</p>
<p>इति ईदृशं तदुदाहरणं मुहुर्बहुशो लोके आलोकितमित्यर्थः ॥ २६ ॥</p>
<p>सत्यभावनदृष्टोऽयन्न् देहो देहो भवत्यलम् ।<br>
दृष्टस्त्वसत्यभावेन व्योमतां याति देहकः ॥ २७ ॥</p>
<p>व्योमतां ब्रह्माकाशताम् ॥ २७ ॥</p>
<p>अणिमादिपदप्राप्तौ ज्ञानयुक्तिरिति श्रुता ।<br>
भवता साधुना राम युक्तिमन्यामिमां शृणु ॥ २८ ॥</p>
<p>सैवास्य निरतिशया अणिमादिसर्वसिद्धय इत्याशयेनोपसंहरति-अणिमादीति अन्यान्न्<br>
परकायन्न् प्रविश्य भोगप्राप्तिलक्षणाम् ॥ २८ ॥</p>
<p>रेचकाभ्यासयोगेन जीवः कुण्डलिनीगृहात् ।<br>
उद्धृत्य योज्यते यावदामोदः पवनादिव ॥ २९ ॥</p>
<p>तत्रादौ पूर्वदेहपरित्यागोपायमाह-रेचकेति । उद्धृत्य बहिर्निःसार्य परदेहे<br>
यावद्योज्यते तावदयं देहस्त्यज्यत इति परेणान्वयः । यथा बाह्यपवनसङ्क्रान्तः<br>
पुष्पामोदः पवनादाकृष्य घ्राणे योज्यते तद्वत् ॥ २९ ॥</p>
<p>त्यज्यते विरतस्पन्दो देहोऽयन्न् काष्ठलोष्टवत् ।<br>
देहेऽपि जीवेऽपि मतावासेचक इवादरः ॥ ३० ॥</p>
<p>विरतस्पन्द उपरतचेष्टः काष्ठलोष्टवद्भवति । परेषां देहे जीवे मतावपि<br>
तत्सम्पदं भोक्तुमयं स्वजीवो विनिवेश्यते । यथा आसेचकः पुरुषः<br>
करस्थकुम्भोदकेन यमेव तरुं लतां वा आसेक्तुमिच्छति तमेवासिञ्चति तद्वदन्नापि<br>
यथाभिमतयेच्छया आदर इत्यन्वयः ॥ ३० ॥</p>
<p>स्थावरे जङ्गमे वापि यथाभिमतयेच्छया ।<br>
भोक्तुं तत्सम्पदं सम्यग्जीवोऽन्तर्विनिवेश्यते ॥ ३१ ॥</p>
<p>इति सिद्धिऽस्रियं भुक्त्वा स्थितं चेत्तद्वपुः पुनः ।<br>
प्रविश्यते स्वमन्यद्वा यद्यत्तात विरोचते ॥ ३२ ॥</p>
<p>इति उक्तरीत्या परदेहे सिद्धिश्रियं भुक्त्वा स्थितेन योगिना तत् पूर्वतनं स्वं वपुः<br>
स्थितं चेत्पुनस्तत्प्रविश्यते नो चेदन्यद्वा यद्यद्यावद्विरोचते तत्तत्तावत्कालं<br>
प्रविश्यत इत्यर्थः ॥ ३२ ॥</p>
<p>देहादयस्तथा बिम्बान्व्याप्तवत्याखिलानथ ।<br>
संविदा जगदापूर्य सम्पूर्ण स्थीयतेऽथवा ॥ ३३ ॥</p>
<p>अथवा योगिना अथ परकायभोगानन्तरं स्वान्तःकरणवैपुल्यापादनेन जगदापूर्य<br>
देहादयः । व्यत्ययेन द्वितीयार्थे प्रथमा ।<br>
स्थावरजङ्गमसर्वदेहादिप्रतिबिम्बोपाधींस्तत्प्रतिबिम्बजीवांस्तथा<br>
तद्बिम्बोपाधिसत्त्वादिगुणांस्तदवच्छिन्नचिल्लक्षणान्बिम्बांश्चेत्यखिलानपि<br>
व्याप्तवत्या स्वात्मसंविदा सम्पूर्णं यथा स्यात्तथा स्थीयत इत्यर्थः ॥ ३३ ॥</p>
<p>ज्ञात्वा सदाभ्युदितमुज्झितदोषमीशो यद्यद्यथा समभिवाञ्छति<br>
चित्प्रकाशः ।<br>
प्राप्नोति तत्तदचिरेण तथैव राम सम्यक्पदं विदुरनावरणत्वमेव ॥ ३४ ॥</p>
<p>उपसंहरति-ज्ञात्वेति । ईशो योगैश्वर्यसम्पन्नो जीवचित्प्रकाशः सदाभ्युदितं<br>
नित्यस्वप्रकाशमुज्झितसर्वदोषं स्वतत्त्वं ज्ञात्वा यद्यथा समभिवाञ्छति<br>
तत्तदचिरेण तथैव प्राप्नोति । एवं सति तत्त्वविदो नाल्पसिद्धीर्बहुमन्यन्ते<br>
किन्त्वनावरणत्वमेव निरतिशयानन्दं सम्यक्पदं विदुरित्यर्थः ॥ ३४ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० च०<br>
अणिमादिलाभयोगोपदेशो नाम द्व्यशीतितमः सर्गः ॥ ८२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अणिमादिलाभयोगोपदेशो नाम द्व्यशीतित्तमः सर्गः ॥ ८२ ॥</p>
<h1 id="०८३">०८३</h1>
<p>त्र्यशीतितमः सर्गः ८३</p>
<p>श्रीवसिष्ठ उवाच ।</p>
<p>अणिमादिगुणैश्वर्ययुक्ता सा नृपभामिनी ।<br>
एवं बभूव चूडाला घनाभ्यासवती सती ॥ १ ॥</p>
<p>चूडाला एवं प्रागुक्तरीत्या प्राणधारणादिघनाभ्यासवती सती<br>
अणिमादिगुणैश्वर्ययुक्ता बभूव ॥ १ ॥</p>
<p>जगामाकाशमार्गेण विवेशाम्बुधिकोटरम् ।<br>
चचार वसुधापीठं गङ्गेवामलशीतला ॥ २ ॥</p>
<p>तदैश्वर्यमेवावयुत्या प्रपञ्चयति-जगामेत्यादिना । मोहकालुष्यस्य<br>
तापत्रयस्य चोपशमादमला शीतला च ॥ २ ॥</p>
<p>क्षणमप्यगता भर्तुर्वक्षसश्चेतसस्तथा ।<br>
सर्वेषूवास राज्येषु लक्ष्मीरिव जगत्सु च ॥ ३ ॥</p>
<p>तस्याः कायव्यूहादिकल्पनैश्वर्यमाह-क्षणमपीति । अगता अवियुक्ता । राज्येषु<br>
राष्ट्रेषु जगत्सु भुवनेषु चोवास ॥ ३ ॥</p>
<p>आकाशगामिनी श्यामा विद्युत्प्रारम्भभूषणा ।<br>
बभ्राम मेघमालेव गिरिमाला महीतले ॥ ४ ॥</p>
<p>विद्युतां प्रारम्भा उन्मेषा इव द्योतमानानि भूषणानि यस्याः ॥ ४ ॥</p>
<p>काष्ठं तृणोपलं भूतं खं वातमनलं जलम् ।<br>
निर्विघ्नमविशत्सर्वं तन्तुर्मुक्ताफलं यथा ॥ ५ ॥</p>
<p>मेरोरुपरि शृङ्गाणि लोकपालपुराणि च ।<br>
दिग्व्योमोदररन्ध्राणि विजहार यथासुखम् ॥ ६ ॥</p>
<p>दिशां व्योम्नश्चोदरे यावन्ति भुवनरन्ध्राणि प्रसिद्धानि तानि सर्वाणीत्यर्थः ॥ ६ ॥</p>
<p>तिर्यग्भूतपिशाचाद्यैः सहनागामरासुरैः ।<br>
विद्याधराप्सरःसिद्धैर्व्यवहारं चकार सा ॥ ७ ॥</p>
<p>सर्वभूतरुतज्ञतया सम्भाषणादिव्यवहारम् ॥ ७ ॥</p>
<p>यत्नेन तं च भर्तारमात्मज्ञानामृतं प्रति ।<br>
बहुशो बोधयामास चूडाला न विवेद सः ॥ ८ ॥</p>
<p>बहुशः प्रतिबोधयामासेति व्यवहितेन सम्बन्धश्छान्दसः ॥ ८ ॥</p>
<p>कलाविदग्धा मुग्धा च बालेयन्न् गृहिणी मम ।<br>
इत्येवं केवलं राजा स चूडालां विवेद ताम् ॥ ९ ॥</p>
<p>एतावतापि कालेन तामेवङ्गुणशालिनीम् ।<br>
बालो विद्यामिव नृपश्चूडालां न विवेद सः ॥ १० ॥</p>
<p>यथा वेदाध्ययनकाले बालो वेदविद्यां<br>
सर्वपुरुषार्थानुकूलार्थप्रकाशनादिगुणशालिनीं न वेद तद्वत् ॥ १० ॥</p>
<p>साप्यलब्धात्मविश्रान्तेस्तां सिद्धिश्रियमात्मनः ।<br>
दर्शयामास नो राज्ञः शूद्रस्येव मखक्रियाम् ॥ ११ ॥</p>
<p>श्रीराम उवाच ।</p>
<p>महत्याः सिद्धयोगिन्यास्तस्या अपि शिखिध्वजः ।<br>
यत्नेन प्राप नो बोधं बुध्यतेऽन्यः कथं प्रभो ॥ १२ ॥</p>
<p>सर्वसिद्धिशालिन्यास्तस्याश्चेद्भर्तृबोधने अशक्तिस्तर्ह्यन्येषां सिद्धिशून्यानां<br>
गुरूणां शिष्यबोधने शक्तिर्दूरापास्तेति रामः शङ्कते-महत्या इति । तस्या अपि<br>
यत्नेन उपदेशप्रयासेन ॥ १२ ॥</p>
<p>श्रीवसिष्ठ उवाच ।</p>
<p>उपदेशक्रमो राम व्यवस्थामात्रपालनम् ।<br>
ज्ञप्तेस्तु कारणं शुद्धा शिष्यप्रज्ञैव राघव ॥ १३ ॥</p>
<p>तद्विज्ञानार्थं स गुरुमेवाभिगच्छेत् इत्यादिशास्त्रोक्तमर्यादा व्यवस्था<br>
तन्मात्रपालनं गुरुकृत उपदेशक्रमो न त्वसावनधिकारिण्यपि ज्ञानं<br>
बलाज्जनयितुं शक्नोतीत्यर्थः । प्रज्ञाग्रहणं साधनचतुष्टयसहितप्रज्ञापरम् ॥<br>
१३ ॥</p>
<p>न श्रुतेन न पुण्येन ज्ञायते ज्ञेयमात्मनः ।<br>
जानात्यात्मानमात्मैव सर्पः सर्पपदानि व ॥ १४ ॥</p>
<p>श्रुतेन अनात्मशास्त्रप्रावीण्येन । पुण्येन चित्तशुद्ध्यनङ्गेन काम्यकर्मवर्गेण ।<br>
अथवा श्रुतेन शाब्देन परोक्षज्ञानेन । आत्मनस्तत्त्वभूतं ज्ञेयं ब्रह्म न<br>
ज्ञायते इतरवस्तुवन्न विषयीक्रियते । पुण्येनापि स्वर्गभोगवन्न विनैव विचारं<br>
ज्ञानं जन्यते किन्तु ताभ्यां विचारे जनिते चरमसाक्षात्कारवृत्त्या<br>
रूढेनात्मनैवात्मा आत्मानं जानातीत्यर्थः । सर्पपदानि सर्प इव । इवार्थे वशब्दः<br>
॥ १४ ॥</p>
<p>श्रीराम उवाच ।</p>
<p>एवंस्थिते वाथ मुने कथमेतज्जगत्स्थितौ ।<br>
क्रमो गुरूपदेशाख्यः स्वात्मज्ञानस्य कारणम् ॥ १५ ॥</p>
<p>तर्हि गुरूपदेशाख्यः क्रमः कथं केन द्वारेण ॥ १५ ॥</p>
<p>श्रीवसिष्ठ उवाच ।</p>
<p>अत्यन्तकृपणः कश्चित्किराटो धनधान्यवान् ।<br>
अस्ति विन्ध्याटवीकक्षे [कच्छे इत्यपि पाठः ।] कुटुम्बी ब्राह्मणो यथा ॥<br>
१६ ॥</p>
<p>स्थूलारुन्धतीनिदर्शनन्यायेन शिष्यबुद्धेः प्रत्यक्प्रवणताव्यसनापादनद्वारा<br>
गुरूपदेशादेर्ज्ञानकारणतेति वक्तुं वसिष्ठः किराटोपाख्यानमाह##-</p>
<p>तस्यैकदा निपतिता गच्छतो विन्ध्यजङ्गले ।<br>
एका वराटिका राम तृणजालकसंवृते ॥ १७ ॥</p>
<p>कार्पण्यात्स प्रयत्नेन सर्वं तृणतुषादिकम् ।<br>
कपर्दकार्थमभितो दुधाव दिवसत्रयम् ॥ १८ ॥</p>
<p>कार्पण्यात् स्वीयकृपणतास्वभावात् । दुधाव शोधयामास ॥ १८ ॥</p>
<p>कपर्दकाः स्युर्भवता चत्वारोऽष्टौ च कालतः ।<br>
ततः शतं सहस्रं च सहस्रे चेति चेतसा ॥ १९ ॥</p>
<p>तस्यान्वेषणोद्योगहेतुमभिप्रायमाह-कपर्दका इति । लाभे सति मम हस्ते भवता<br>
अनेन कपर्दकेन किञ्चित्क्रीत्वा तद्विक्रयाच्चत्वारः कपर्दकाः स्युस्ततोऽष्टौ ततः<br>
शतं ततः सहस्रं ततो द्वे सहस्रे चेति चेतसा कलयंश्चिन्तयन्सन् ॥ १९ ॥</p>
<p>कलयञ्जङ्गले दीनो रात्रिन्दिवमतन्द्रितः ।<br>
जनहाससहस्राणि बुबुधे न परं तु सः ॥ २० ॥</p>
<p>अल्पार्थमप्यारब्धो दृढोद्योगो<br>
मूढजनहासदर्शनादिविघ्नैरखण्डितश्चेन्महाफलो भवतीति सूचयन्नाह##-</p>
<p>ततो दिनत्रयस्यान्ते तेन तस्माच्च जङ्गलात् ।<br>
पूर्णेन्दुबिम्बप्रतिमो लब्धश्चिन्तामणिर्महान् ॥ २१ ॥</p>
<p>तं प्राप्य तुष्टहृदयः समागम्य गृहं सुखम् ।<br>
प्राप्ताखिलजगद्भूतिः शान्तसर्वतया स्थितः ॥ २२ ॥</p>
<p>प्राप्ता अखिला जगद्भूतयः सांसारिकभोगा येन । शान्ताः सर्वे दारिद्र्याद्यनर्था<br>
यस्य तादृशतया स्थितः ॥ २२ ॥</p>
<p>एवं यथा किराटेन कपर्दान्वेषणेन तत् ।<br>
रत्नं लब्धन्न् जगन्मूल्यमहोरात्रमखेदिना ॥ २३ ॥</p>
<p>जगदेव मूल्यं यस्य तथाविधं तद्रत्नम् ॥ २३ ॥</p>
<p>तथा श्रुतोपदेशेन स्वात्मज्ञानमवाप्यते ।<br>
अन्यदन्विष्यते चान्यल्लभ्यते हि गुरुक्रमात् ॥ २४ ॥</p>
<p>तथा गुरूपदेशक्रमादन्यच्छाब्दं परोक्षप्रायमन्विष्यते । अन्यन्नित्यापरोक्षं<br>
लभ्यते ॥ २४ ॥</p>
<p>ब्रह्म सर्वेन्द्रियातीतं श्रुतादीन्द्रियसंविदः ।<br>
तेनोपदेशादनघ नात्मतत्त्वमवाप्यते ॥ २५ ॥</p>
<p>कथमन्यत्तदाह-ब्रह्मेति । श्रुतादि शब्दश्रवणतच्छाब्दबोधादि<br>
इन्द्रियप्रयोज्याः संविदश्चित्तवृत्तयः । गुरूपदेशाच्च शाब्दवृत्तय एव जन्यन्ते ।<br>
तासां मध्ये अत्यन्तस्वच्छतमायां चरमवृत्तौ नित्यापरोक्षब्रह्मस्फुरणं तु<br>
शिष्यबुद्धिस्वच्छताब्रह्मस्वभावोभयप्रयुक्तमेव नोपदेशस्तत्कारणमित्यर्थः<br>
॥ २५ ॥</p>
<p>गुरूपदेशं च विना नात्मतत्त्वागमो भवेत् ।<br>
केन चिन्तामणिर्लब्धः कपर्दान्वेषणं विना ॥ २६ ॥</p>
<p>तथापि आचार्यवान्पुरुषो वेद इत्यादिश्रुतेर्गुरूपदेश आवश्यक इत्याह##-</p>
<p>तत्त्वस्यास्य महार्थस्य गुरूपकथनं गतम् ।<br>
अकारणं कारणतां मणेरिव कपर्दकः ॥ २७ ॥</p>
<p>अन्वेषणद्वारा कपर्दक इव मननद्वारा<br>
गुरूपकथनमकारणमप्यवश्यफलदर्शनात्कारणतां गतमित्यर्थः ॥ २७ ॥</p>
<p>पश्य राघव मायेयन्न् मोहिनी महतामपि ।<br>
अन्यदन्विष्यते यत्नादन्यदासाद्यते फलम् ॥ २८ ॥</p>
<p>अन्यत्करोति पुरुषः फलमन्यदेव प्राप्नोति यत्त्रिषु जगत्स्ववलोक्यते च ।<br>
तस्मादनन्तरभवस्य जगद्भ्रमस्य श्रेयोऽतिवाहनमसङ्गमनिच्छयैव ॥<br>
२९ ॥</p>
<p>एवमकारणमेव गुरूपदेशाद्यात्मलाभस्य कारणम् लब्धे त्वात्मनि<br>
प्रारब्धशेषोपनीतस्य जगद्भ्रमस्योपेक्षयैव क्षयः सिध्यतीति न<br>
यत्नापेक्षेत्याह-अन्यदिति । त्रिषु जगत्सु यद्यस्माद्धेतोरेवमवलोक्यते श्रूयते च<br>
तस्मादात्मलाभादनन्तरं भवस्य प्रारब्धशेषोपनीतस्य जगद्भ्रमस्य तु<br>
असङ्गं यथा स्यातथा अनिच्छया उपेक्षणेनातिवाहनमेव श्रेय इत्यर्थः ॥ २९ ॥</p>
<p>इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०<br>
चू० किराटोपाख्यानं नाम त्र्यशीतितमः सर्गः ॥ ८३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
किराटोपाख्यानं नाम त्र्यशीतितमः सर्गः ॥ ८३ ॥</p>
<h1 id="०८४">०८४</h1>
<p>चतुरशीतितमः सर्गः ८४</p>
<p>श्रीवसिष्ठ उवाच ।</p>
<p>ततः शिखिध्वजो राजा तत्त्वज्ञानपदं विना ।<br>
आजगाम परं मोहं तमोन्धत्वमिवाप्रजाः ॥ १ ॥</p>
<p>शिखिध्वजस्य वैराग्यं चूडालाश्वासनं वने ।<br>
निशि चैकस्य निर्याणं मन्दरे स्थितिरीर्यते ॥</p>
<p>तत्त्वज्ञानरूपं पदं विश्रान्तिस्थानं विना । अप्रजाः नष्टसन्ततिः पुमान्<br>
शोकादितमसा अन्धत्वमिव ॥ १ ॥</p>
<p>दुःखाग्निदीपितमना मनागपि विभूतिषु ।<br>
तास्वभीष्टोपनीतासु न रेमेऽग्निशिखास्विव ॥ २ ॥</p>
<p>अभीष्टैः सामन्तादिभिरुपनीतासु रत्नादिविभूतिषु ॥ २ ॥</p>
<p>एकान्तेषु दिगन्तेषु निर्झरेषु गुहासु च ।<br>
आजगाम रतिं जन्तुर्मुक्तेषुर्व्याधतो यथा ॥ ३ ॥</p>
<p>मुक्त इषुर्यस्मै तथाविधो दैवादविद्धो जन्तुर्मृगादिर्व्याधतो भीतो यथा<br>
एकान्तादिषु रतिमेति तद्वत् ॥ ३ ॥</p>
<p>राघव त्वमिवाशेषाः सान्त्वानुनयबोधनैः ।<br>
प्रार्थितः कार्यते भृत्यैर्महीपो दिवसक्रियाः ॥ ४ ॥</p>
<p>अशेषा दिवसक्रियाः कार्यते हक्रोरन्यतरस्याम् इत्यणौ कर्तुर्णौ कर्मत्वे कर्मणि लः ॥<br>
४ ॥</p>
<p>नित्यमुद्दामवैराग्यः परिव्राडिव शान्तधीः ।<br>
खिद्यते च महाभोगान्स भोक्तुं च श्रियं स्थितः ॥ ५ ॥</p>
<p>परिव्राडिव स्थितः स महाभोगान् श्रियं च भोक्तुं खिद्यते । चः पूर्ववाक्यार्थेन<br>
सहास्य समुच्चयार्थः ॥ ५ ॥</p>
<p>ददावतितरां दानं गोभूमिकनकादिकम् ।<br>
देवेभ्यो ब्राह्मणेभ्यश्च स्वजनेभ्यश्च मानद ॥ ६ ॥</p>
<p>चचार च तपः कर्तुं कृच्छ्रचान्द्रायणादिकम् ।<br>
परिबभ्राम तीर्थानि वनान्यायतनानि च ॥ ७ ॥</p>
<p>देहमनःशोधनं कर्तुं कृच्छ्रचान्द्रायणादिकं तपश्चकार ॥ ७ ॥</p>
<p>स तथापि विशोकत्वं न मनागपि लब्धवान् ।<br>
अनिधानां खनन्भूमिं निधानार्थी निधिं यथा ॥ ८ ॥</p>
<p>रात्रिन्दिवं महानेष शुष्यत्येव कृशानुना ।<br>
चिन्तया चिन्तयामास संसारव्याधिभेषजम् ॥ ९ ॥</p>
<p>चिन्तया चिन्तालक्षणेन कृशानुना ॥ ९ ॥</p>
<p>चिन्तापरवशो दीनो राज्यन्न् स्वस्य विषोपमम् ।<br>
महाविभवमप्यग्रे नापश्यत्खिन्नया धिया ॥ १० ॥</p>
<p>अथैकदैकान्तगतां चूडालामङ्कमागताम् ।<br>
इदं मधुरया वाचा समुवाच शिखिध्वजः ॥ ११ ॥</p>
<p>शिखिध्वज उवाच ।</p>
<p>भुक्तं राज्यं चिरं कालं भुक्ता विभवभूमयः ।<br>
अधुनास्मि विरागेण युक्तो गच्छामि काननम् ॥ १२ ॥</p>
<p>विभवभूमयो वैभवपदानि ॥ १२ ॥</p>
<p>न सुखानि न दुःखानि नापदो न च सम्पदः ।<br>
क्रोडीकुर्वन्ति तन्वङ्गि कुनिं मननिवासिनम् ॥ १३ ॥</p>
<p>क्रोडीकुर्वन्ति श्लिष्यन्ति ॥ १३ ॥</p>
<p>न देशभङ्गसम्मोहो न सङ्ग्रामे जनक्षयः ।<br>
राज्यादप्यधिकं मन्ये सुखं वननिवासिनाम् ॥ १४ ॥</p>
<p>सुखाधिक्ये हेतून्दर्शयति-न देशेति ॥ १४ ॥</p>
<p>स्तबकस्तनधारिण्यो रक्तपल्लवपाणयः ।<br>
मञ्जरीजालहारिण्यो लोलशुभ्राम्बुदांशुकाः ॥ १५ ॥</p>
<p>इदानीन्न्ननराजीश्चूडालोपमात्वेन स्वीकृत्य वर्णयति-स्तबकेत्यादिपञ्चभिः ।<br>
प्रायेण सर्वत्र रूपकाणि ॥ १५ ॥</p>
<p>स्वपरागाङ्गरागिण्यः कृतकौसुममण्डनाः ।<br>
आसेव्यकाञ्चनशिलानितम्बतटशोभिताः ॥ १६ ॥</p>
<p>कृतानि कुसुमान्येव कौसुमानि मण्डनानि याभिः । आसेव्याः काञ्चनशिला एव<br>
नितम्बतटास्तैः शोभिताः ॥ १६ ॥</p>
<p>तरङ्गमौक्तिकप्रोतसरिन्मुक्तालतावृताः ।<br>
लतावयस्यावलिता मुग्धमुग्धमृगात्मजाः ॥ १७ ॥</p>
<p>तरङ्गलक्षणमौक्तिकैः प्रोताभिः सरिन्मुक्तालताभिरावृताः । मुग्धमुग्धा<br>
भृगा एवात्मजाः शिशवो यासाम् ॥ १७ ॥</p>
<p>स्वभावोद्दामसौगन्ध्या वितीर्णफलभोजनाः ।<br>
षट्पदश्रेणिनयनाः पुष्पापूरलताङ्गिकाः ॥ १८ ॥</p>
<p>क्षुधितेभ्यो वितीर्णादि दत्तानि फलभोजनानि याभिः । पुष्पैरापूर्यन्त इति पुष्पापूरा<br>
लता एव बाह्वाद्यङ्गानि यासाम् ॥ १८ ॥</p>
<p>आस्वाद्यस्पन्दतां याताः शीतलामलगात्रिकाः ।<br>
रमयन्ति त्वमिव मां वनवीथ्यो वरानने ॥ १९ ॥</p>
<p>त्वदधर इव आस्वाद्यः स्यन्दस्तरङ्गप्रस्नावो यासां तद्भावं याताः । वनवीथ्यो<br>
वनराज्यः ॥ १९ ॥</p>
<p>यथा विविक्तमेकान्ते मनो भवति निर्वृतम् ।<br>
न तथा शशिबिम्बेषु न च ब्रह्मेन्द्रसद्मसु ॥ २० ॥</p>
<p>अस्मिन्सन्मन्त्रणे तन्वि न विघ्नं कर्तुमर्हसि ।<br>
भर्तुर्विघटयन्तीच्छां न स्वप्नेऽपि कुलस्त्रियः ॥ २१ ॥</p>
<p>अस्मिन्वनगमनविषये सन्मन्त्रणे उत्तमविचारे ॥ २१ ॥</p>
<p>चूडालोवाच ।</p>
<p>प्राप्तकालं कृतं कार्यं राजते नाथ नेतरत् ।<br>
वसन्ते राजते पुष्पं फलं शरदि राजते ॥ २२ ॥</p>
<p>तस्य वैराग्यदार्ढ्यं जिज्ञासमाना प्राक्तनीं कामासक्तिमेव<br>
वयोनुरूपतावर्णनेनानुमन्यमानेव स्थूणाविचालनन्यायेन विचालयन्ती<br>
चूडालोवाच-प्राप्तेत्यादिना ॥ २२ ॥</p>
<p>जराजरठदेहानां युक्तो वनसमाश्रयः ।<br>
न यूनां त्वादृशामेव तेनैतन्मे न रोचते ॥ २३ ॥</p>
<p>यौवनेन महाराज न यावद्वयमुज्झिताः ।<br>
पुष्पौघेणेव तरवस्तावच्छोभामहे गृहे ॥ २४ ॥</p>
<p>गृहे शोभामहे । वसावेति यावत् । अस्मदो द्वयोश्च इति बहुवचनम् ॥ २४ ॥</p>
<p>पुष्पधाना पुष्पमितजरसा सह काननम् ।<br>
समं गृहाद्गमिष्यामो हंसा इव सरोवरात् ॥ २५ ॥</p>
<p>पुष्पाणि धीयन्ते धार्यन्ते यासु लतासु तदीयशिरोगतपुष्पैर्मितया तुलितया जरसा सह<br>
पुष्पसिताभिर्लताभिर्मैत्री तत्साम्यदशायामेव युक्तेति भावः ॥ २५ ॥</p>
<p>अप्राप्तकालं नृपतेः प्रजापालनमुज्झतः ।<br>
राजन्यस्यैव रन्ध्रस्य महदेनो भविष्यति ॥ २६ ॥</p>
<p>रन्ध्रस्य राज्यच्छिद्रस्य निमित्तमिति शेषः । एनः पापम् ॥ २६ ॥</p>
<p>अप्राप्तकारिणं भूपं रोधयन्ति च वै प्रजाः ।<br>
रोधयन्ति ह्यकार्येभ्यः प्रभुं भृत्याः परस्परम् ॥ २७ ॥</p>
<p>रोधयन्ति निवारयन्ति ॥ २७ ॥</p>
<p>शिखिध्वज उवाच ।</p>
<p>अलमुत्पलपत्राक्षि विघ्नेनाभिमतस्य मे ।<br>
विद्धि मां गतमेवेतो दूरमेकान्तकाननम् ॥ २८ ॥</p>
<p>एवं विचालितोऽप्यविचलवैराग्यः शिखिध्वजस्तामनुनयति-अलमित्यादिना ॥ २८ ॥</p>
<p>बाला त्वमनवद्याङ्गि नागन्तव्यन्न् वनं त्वया ।<br>
पुंसामपि हि मृद्वङ्गि दुर्विगाह्यो वनाश्रयः ॥ २९ ॥</p>
<p>वनाश्रयो वनप्रदेशो दुःखेन विगाह्यः प्रवेष्टुं शक्यः ॥ २९ ॥</p>
<p>समर्था न वनावासे योषितः कठिना अपि ।<br>
कानने पुष्पमञ्जर्यः सोढुं शस्त्रालिमक्षमाः ॥ ३० ॥</p>
<p>कठिनाः कठोराङ्ग्योऽपि । यथा कानने जाता उपवनजाताभ्यः कठोरा अपि<br>
पुष्पमञ्जर्यः शस्त्रालिं सोढुमक्षमास्तद्वदित्यर्थः । शक्तालिम् इति पाठे<br>
शक्तानां बलवतां पक्षिणामालिं पङ्क्तिमिति व्याख्येयम् ॥ ३० ॥</p>
<p>भवत्या पालयन्त्येह राज्ये स्थातव्यमुत्तमे ।<br>
कुटुम्बभारोद्वहनं पत्यौ याते व्रतं स्त्रियः ॥ ३१ ॥</p>
<p>यत्त्वयोक्तं अप्राप्तकालं नृपतेः इति तस्यापि दोषस्य परिहारस्तयैव कार्य<br>
इत्याशयेनाह-भवत्येति ॥ ३१ ॥</p>
<p>श्रीवसिष्ठ उवाच ।</p>
<p>इत्युक्त्वा दयितां राजा तामिन्दुवदनां वशी ।<br>
उत्तस्थौ स्नातुमखिलं दिनकार्यं चकार च ॥ ३२ ॥</p>
<p>अथोज्झितप्रजाचेष्टो रविरस्ताचलं ययौ ।<br>
शिखिध्वजो वनमिव समस्तजनदुर्गमम् ॥ ३३ ॥</p>
<p>उपमेययोर्विशेषणे उपमानयोरपि योज्ये ॥ ३३ ॥</p>
<p>संहृत्य विततं रूपं तमेवानुययौ प्रभा ।<br>
नाथं भवननिष्क्रान्तं चूडालेवानुरागिणी ॥ ३४ ॥</p>
<p>आययौ यामिनी श्यामा भुवनं भस्मधूसरम् ।<br>
धृतव्योमापगं शर्वं संश्लेषा यमुनेव सा ॥ ३५ ॥</p>
<p>धृता व्योमापगा स्वसखी गङ्गा येन तथाविधं शर्वं संश्लिष्यति स्वयमपि<br>
कामादालिङ्गतीति संश्लेषा तथाविधा यमुनेवेत्युत्प्रेक्षा । श्याद्व्यधा इति श्लिषः<br>
कर्तरि णः ॥ ३५ ॥</p>
<p>दिक्षु सन्ध्याब्ददन्तासु [सन्ध्याभ्रदन्तासु इति पाठः ।] स्थितासु<br>
कृतमण्डलम् ।<br>
तमालबालकाङ्कासु ज्योत्स्नाहासोदयाङ्कितम् ॥ ३६ ॥</p>
<p>तमाललक्षणबालका अङ्के यासां तासु दिक्षु यमुनाचरित्रदर्शनादिव<br>
ज्योत्स्नाहासोदयाङ्कितं परितः कृतमण्डलं च यथा स्यात्तथा स्थितासु ।<br>
इतःप्रभृति सर्वेषां सप्तम्यन्तानां तारागणो ददृशे इत्यत्र सम्बन्धः ॥ ३६ ॥</p>
<p>गच्छतोरपरं पारं दम्पत्योर्मैरवं पदम् ।<br>
देवोद्यानमयं रन्तुं दिनश्रीदिननाथयोः ॥ ३७ ॥</p>
<p>दिनश्रीश्च दिननाथश्च तद्रूपयोर्दपत्योर्देवोद्यानप्रचुरं मैरवं<br>
मेरुसम्बन्धि अपरं पारं उत्तरार्धं रन्तुं गच्छतोः सतोः ॥ ३७ ॥</p>
<p>आगच्छतोरिदं पारं ह्यघतीक्ष्णकरोज्झितम् ।<br>
निशानिशानायकयोर्दम्पत्योर्मैरवं पुनः ॥ ३८ ॥</p>
<p>तथा अघैर्घर्मोपतापभोजकैः पापैस्तन्निमित्तैस्तीक्ष्णकरैश्चण्डातपैश्चोज्झितं<br>
भैरवमिदं पारं निशानिशानायकलक्षणयोर्दम्पत्योः रन्तुमागच्छतोः सतोः ॥<br>
३८ ॥</p>
<p>तारागणोऽथ ददृशे विकीर्णो व्योमकुट्टिमे ।<br>
मुक्तो मङ्गललाजानां दिग्वधूभिरिवाञ्जलिः ॥ ३९ ॥</p>
<p>दिग्वधूभिर्मुक्त उत्सृष्टो मङ्गललाजानामञ्जलिरिव व्योमलक्षणे कुट्टिमे<br>
सौधतले तारागणो ददृशे ॥ ३९ ॥</p>
<p>चन्द्रानना तमःश्यामा श्रान्ता कुसुमहासिनी ।<br>
यामिनी यौवनं प्राप सरोजमुकुलस्तनी ॥ ४० ॥</p>
<p>स्वनाथान्वेषणेन तदुदयप्रतीक्षया च श्रान्ता कुमुदादिकुसुमैर्हासवती । यौवनं<br>
स्वयौवनफलमिति यावत् ॥ ४० ॥</p>
<p>कृतसन्ध्यासमाचारः सहचूडालयेष्टया ।<br>
सुष्वाप शयने भूयो मैनाक इव सागरे ॥ ४१ ॥</p>
<p>अथार्धरात्रसमये देशे निःशब्दतां गते ।<br>
घनन्निद्राशिलाकोशनिलीने सकले जने ॥ ४२ ॥</p>
<p>स तस्यां सम्प्रसुप्तायां शयने कोमलांशुके ।<br>
भृशं निद्राविमूढायां भ्रमर्यामिव पङ्कजे ॥ ४३ ॥</p>
<p>सम्प्रसुप्तायां तस्यां चूडालायां भृशं निद्रया विमूढायां सत्याम् ॥ ४३ ॥</p>
<p>तत्याज दयितां सुप्तामङ्काद्राजा शिखिध्वजः ।<br>
स्वैरं स्वैरं मुखं राहोर्दिशं चान्द्रप्रभामिव ॥ ४४ ॥</p>
<p>यथा राहोर्मुखं चन्द्रमोक्षकाले स्वैरं स्वैरं शनैः शनैश्चान्द्रप्रभां<br>
प्राचीं दिशं प्रति त्यजति तद्वत् ॥ ४४ ॥</p>
<p>उत्तस्थौ शयनाल्लीनवधूकार्धाञ्चलांशुकात् ।<br>
सलक्ष्मीकान्तिलोलोर्मेर्हरिः क्षीरार्णवादिव ॥ ४५ ॥</p>
<p>लीना वधूर्यस्मिंस्तल्लीनवधूकं तथाविधमर्धाञ्चलमर्धभागो यस्य<br>
तथाविधमंशुकं प्रावरणवस्त्रं यस्मिंस्तथाविधाच्छयनात्पर्यङ्कात् ।<br>
लक्ष्म्याः कान्तिभिः सहिताः सलक्ष्मीकान्तयो लोलाश्चोर्मयो<br>
यस्मिंस्तथाविधात्क्षीणार्णवादिव ॥ ४५ ॥</p>
<p>वीरक्रमार्थं यामीति तत्रैवानुचरव्रजम् ।<br>
योजयित्वा जगामासौ पुरान्निर्गत्य पूर्णधीः ॥ ४६ ॥</p>
<p>वीरक्रमश्चोरदुष्टनिग्रहार्था निशाचर्या तत्र वीरक्रम एवानुचरव्रजं योजयित्वा<br>
नियुज्य । पूर्णधीर्निस्पृहः ॥ ४६ ॥</p>
<p>राज्यलक्ष्मि नमस्तुभ्यमित्युक्त्वा मण्डलाद्गतः ।<br>
विवेशोग्रामरण्यानीमेको नद इवार्णवम् ॥ ४७ ॥</p>
<p>उग्रां भीषणाम् । अरण्यानीं महदरण्यम् । हिमारण्ययोर्महत्त्वे इत्यानुक् ॥ ४७ ॥</p>
<p>घनान्धकारगुल्माढ्या क्षुद्रभूतौघकर्कशा ।<br>
सारण्यानी निशा सार्धं समं तेनातिवाहिता ॥ ४८ ॥</p>
<p>घनैरन्धकारसदृशैरन्धकारलक्षणैश्च गुल्मैराढ्या सा अरण्यानी निशा च<br>
तेनातिवाहिता उत्तीर्णा ॥ ४८ ॥</p>
<p>प्रातः शून्यामरण्यानीं स नीत्वा विततं दिनम् ।<br>
सममर्केण कस्याञ्चिद्विशश्राम वनावनौ ॥ ४९ ॥</p>
<p>अर्केण समं विशश्रामेत्युक्त्या आसायं जगामैवेति गम्यते ॥ ४९ ॥</p>
<p>भानावदृश्यतां याते तत्र स्नानादिपूर्वकम् ।<br>
किञ्चित्फलादिकं भुक्त्वा तां निनाय तमस्विनीम् ॥ ५० ॥</p>
<p>तमस्विनीं रात्रिम् ॥ ५० ॥</p>
<p>पुनः प्रातः पुराण्युच्चैर्मण्डलानि गिरीन्नदीः ।<br>
जवादुल्लङ्घयामास राजा द्वादशशर्वरीः ॥ ५१ ॥</p>
<p>ततो मन्दरशैलस्य तटस्थं जनदुर्गमम् ।<br>
प्राप काननमत्यन्तदूरस्थजनतापुरम् ॥ ५२ ॥</p>
<p>अत्यन्तदूरस्था जनता जनसमूहाः जनपदा इति यावत् पुराणि च यस्मात् ॥ ५२ ॥</p>
<p>रटत्प्रणालसलिलवापीबलितपादपम् ।<br>
शीर्णवेद्यालयज्ञातभूतपूर्वद्विजाश्रमम् ॥ ५३ ॥</p>
<p>रटन्ति सशब्दं प्रवहन्ति वंशप्रणालद्वारा सलिलानि<br>
याभ्यस्तथाविधाभिर्वापीभिर्बलिता बलवत्तराः कृताः पादपा यस्मिन् । पूर्वं<br>
भूता भूतपूर्वा द्विजाश्रमा यस्मिन् ॥ ५३ ॥</p>
<p>क्षुद्रप्राणिविनिर्मुक्तसिद्धसेव्यलतालयम् ।<br>
आपूर्णपादपलतं प्राणवृत्तिकरैः फलैः ॥ ५४ ॥</p>
<p>तत्रैकस्मिन्समे शुद्धे स्थले सलिलमालिते ।<br>
शीतले शाद्बलश्यामे स्निग्धे सफलपादपे ॥ ५५ ॥</p>
<p>शाद्वलैर्हरिततृणवत्प्रदेशैः श्यामे । नडशादाड्ड्वलच् ॥ ५५ ॥</p>
<p>समञ्जरीभिर्वल्लीभिः स चकारोटजालयम् ।<br>
प्रावृट्कालः सविद्युद्भिर्नीलाभ्रैरिव पञ्जरम् ॥ ५६ ॥</p>
<p>उटजः पर्णशाला तद्रूपमालयम् ॥ ५६ ॥</p>
<p>मसृणं वैणवं दण्डं फलभोजनभाजनम् ।<br>
अर्घपात्रं पुष्पभाण्डमक्षमालां कमण्डलुम् ॥ ५७ ॥</p>
<p>कन्थां शीतापनोदाय बृसीं चैवमृगाजिनम् ।<br>
आनीयायोजयत्तस्मिन्मठिकामन्दिरे नृपः ॥ ५८ ॥</p>
<p>यत्किञ्चिदन्यद्वा वस्तु योग्यं तापसकर्मणि ।<br>
तत्तत्र स्थापयामास जगतीव क्रमं विधिः ॥ ५९ ॥</p>
<p>विधिर्धाता जगति स्वसृष्टब्रह्माण्डे क्रमं व्यवहारसाधनजातमिव ॥ ५९ ॥</p>
<p>सन्ध्यापूर्वं जपं प्रातः प्रहरे स तदाकरोत् ।<br>
पुष्पोच्चयं द्वितीये तु स्नानं देवार्चनं ततः ॥ ६० ॥</p>
<p>पुष्पाणामुच्चयं सञ्चयम् । फलमूलकुशकाष्ठादीनामप्युपलक्षणमेतत् । ततः<br>
तृतीये इत्यर्थः ॥ ६० ॥</p>
<p>पश्चाद्वनफलं किञ्चिद्वनकन्दं विसादि च ।<br>
भुक्त्वा जप्यपरो भूत्वा निनायैको निशां वशी ॥ ६१ ॥</p>
<p>इति दिवसमखेदं मन्दरोपान्तकच्छे विरचित उटजेऽन्तर्मालवेशो निनाय ।<br>
नवनृपतिविलासं तं न सस्मार कं वा स्फुरति हृदि विवेके राज्यलक्ष्म्यो<br>
हरन्ति ॥ ६२ ॥</p>
<p>उक्तमनूद्योपसंहरति-इतीति । मलवेशः शिखिध्वज इति वर्णितप्रकारेण<br>
मन्दरोपान्तकच्छे विरचिते उटजे अन्तःस्थितः सन्नखेदं दिवसं बहून्<br>
दिवसान्निनाय । तं प्रागनुभूतं नवं नृपतिविलासं न सस्मार । तत्कुतस्तत्राह##-<br>
वाञ्छाजननेन वशीकर्तुं शक्नुवन्ति । न कञ्चिदपीत्यर्थः ॥ ६२ ॥</p>
<p>इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू०<br>
चू० शिखिध्वजप्रव्रज्या नाम चतुरशीतितमः सर्गः ॥ ८४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजप्रव्रज्या नाम चतुरशीतितमः सर्गः ॥ ८४ ॥</p>
<h1 id="०८५">०८५</h1>
<p>पञ्चाशीतितमः सर्गः ८५</p>
<p>श्रीवसिष्ठ उवाच ।</p>
<p>एवं शिखिध्वजः पूर्णमठिकायां वने स्थितः ।<br>
इदानीं शृणु चूडाला सा किं कृतवती गृहे ॥ १ ॥</p>
<p>राज्ञ्या प्रबुद्धया राज्ञोऽन्वेषणं पथि दर्शनम् ।<br>
भाव्यर्थदर्शनं काले बोधनं चोपवर्ण्यते ॥</p>
<p>उक्तमनूद्य वक्ष्यमाणकथया सङ्गमयति-एवमिति ॥ १ ॥</p>
<p>तत्रार्धरात्रसमये दूरं याते शिखिध्वजे ।<br>
हरिणी ग्रामसुप्तेव चूडाला बुबुधे भयात् ॥ २ ॥</p>
<p>ग्रामसुप्तेवेति राजवियोगभीत्या सदा जाग्रत्यपि दैवान्निद्रया हृतेति द्योतनार्थम् ॥ २ ॥</p>
<p>अपश्यत्पतिनिर्हीना शयनं शून्यतां गतम् ।<br>
अभास्करमपूर्णेन्दु शान्तशोभमिवाम्बरम् ॥ ३ ॥</p>
<p>पत्या निर्हीना त्यक्ता ॥ ३ ॥</p>
<p>उत्तस्थौ किञ्चिदाम्लानवदना खेदशालिनी ।<br>
कुसिक्तेव महावल्ली निरुत्साहाङ्गपल्लवा ॥ ४ ॥</p>
<p>कुत्सितेना क्षारकर्दमादिजलेन सिक्ता । विशेषणं साधारणं योज्यम् ॥ ४ ॥</p>
<p>न प्रसन्ना न विमला बभूवाकुलतां गता ।<br>
दिनश्रीरिव नीहारधूसरा सा व्यतिष्ठत ॥ ५ ॥</p>
<p>क्षणं शय्योपविष्टैव चिन्तयामास चिन्तया ।<br>
कष्टं राज्यं प्रभुस्त्यक्त्वा वनं यातो गृहादिति ॥ ६ ॥</p>
<p>इति चिन्तया वक्ष्यमाणं चिन्तयामासेत्यर्थः ॥ ६ ॥</p>
<p>तन्मयेहाद्य किं कार्यं तत्समीपं व्रजाम्यहम् ।<br>
भर्तैव गतिरुद्दिष्टा विधिना प्रकृता स्त्रियः ॥ ७ ॥</p>
<p>तदेवाह-तदिति । विधिना शास्त्रेण भर्तैव प्रकृता प्रथमा गतिः शरणं<br>
उद्दिष्टा विहिता । असति हि भर्तरि पुत्रादयो गतिरिति भावः ॥ ७ ॥</p>
<p>इति सञ्चिन्त्य भर्तारमनुगन्तुं समुत्थिता ।<br>
चूडाला वातरन्ध्रेण निर्गत्याम्बरमाययौ ॥ ८ ॥</p>
<p>वातरन्ध्रं वातायनं तेन ॥ ८ ॥</p>
<p>बभ्रामाम्बरमार्गेण वातस्कन्धेन योगिनी ।<br>
कुर्वती सिद्धसार्थस्य मुखेनान्येन्दुविभ्रमम् ॥ ९ ॥</p>
<p>अन्येन्दुविभ्रमं द्वितीयचन्द्रभ्रान्तिम् ॥ ९ ॥</p>
<p>ददर्शाथ यथायातं रात्रौ खड्गधरं पतिम् ।<br>
भ्रमन्तमेकमेकान्ते वेतालसमयोदितम् ॥ १० ॥</p>
<p>वेतालयोग्ये समये निशि उदितं प्रकाशमानम् ॥ १० ॥</p>
<p>तादृशं पतिमालोक्य स्थित्वा गगनकोटरे ।<br>
भविष्यच्चिन्तयामास सर्वं भर्तुरखण्डितम् ॥ ११ ॥</p>
<p>भर्तुः भविष्यत् भाविपदार्थजातम् ॥ ११ ॥</p>
<p>यथा येन यदा यत्र यावत्कार्यन्न् यथोदयम् ।<br>
यथा च निर्वृतिः स्फारा गन्तव्या तेन राघव ॥ १२ ॥</p>
<p>भविष्यदेवप्रकारनिमित्तकालदेशक्रियेयत्ताभ्युदयनिःश्रेयसपर्यन्तैर्विभज्य<br>
चिन्तितवतीत्याह-यथेति । स्फारा निर्वृतिर्भूमानन्दविश्रान्तिः ॥ १२ ॥</p>
<p>अवश्यं भवितव्यं तद्भर्तुर्दृष्ट्वा पुरः स्थितम् ।<br>
तदेव संवादयितुं गमनात्सा न्यवर्तत ॥ १३ ॥</p>
<p>पुरः स्थितमिव योगबलादपरोक्षं दृष्ट्वा संवादयितुम् । तदनुरूपमाचरितुमिति<br>
यावत् ॥ १३ ॥</p>
<p>आस्तां ममाद्य गमनं काले नातिचिरेण हि ।<br>
मयास्य पार्श्वे गन्तव्यं नियतेरेष निश्चयः ॥ १४ ॥</p>
<p>इति सञ्चिन्त्य चूडाला प्रविश्यान्तःपुरं पुनः ।<br>
सुष्वाप शयने शम्भोः शिरसीवन्दवी कला ॥ १५ ॥</p>
<p>केनचित्कारणेनासौ गतः सम्प्रति भूपतिः ।<br>
इति पौरं जनं सर्वमाश्वास्यातिष्ठदङ्गना ॥ १६ ॥</p>
<p>राज्यं ररक्ष भर्तुस्तत्क्रमेण समदर्शनत् ।<br>
यथा कालेन केदारं पक्वं कलमगोपिका ॥ १७ ॥</p>
<p>कलमगोपिका शालिपालिका ॥ १७ ॥</p>
<p>तयोस्तदाऽवहत्कालो दम्पत्योः स्थितयोस्तथा ।<br>
अदृष्टान्योन्यमुखयो राज्यकाननपालयोः ॥ १८ ॥</p>
<p>अवहत् अगमत् ॥ १८ ॥</p>
<p>जगामाथ दिनं पक्षो मासोऽथ ऋतुवत्सरः ।<br>
शिखिध्वजस्य विपिने चूडालायाः स्वमन्दिरे ॥ १९ ॥</p>
<p>कथमगमत्तदाह-जगामेति । ऋतुसहितो वत्सरः ॥ १९ ॥</p>
<p>बहुनात्र किमुक्तेन वर्षाण्यष्टादशाङ्गना ।<br>
चूडालोवास सदने वनगुच्छे शिखिध्वजः ॥ २० ॥</p>
<p>अथ यातेषु बहुषु वेषेषु जरसा वृते ।<br>
शिखिध्वजे महाशैलतटकोटरवासिनि ॥ २१ ॥</p>
<p>भर्तुः कषायपाकं तदालक्ष्य पालितं चिरात् ।<br>
तदा तस्याथ यातेषु वर्षेषु जरसा वने [जरसा वृते इति पाठः । वने इति<br>
पाठे जरसोपलक्षितस्येति । वृते इति पाठे शिखिध्वजे जरसा वृते सतीति चान्वयः<br>
।] ॥ २२ ॥</p>
<p>कषायाणां रागादिवासनानां पाकमालक्ष्य तत्तावत्कालं तया पालितं<br>
प्रतीक्षितमिति यावत् । तदेत्यादिरुक्तानुवादो वक्ष्यमाणार्थः ॥ २२ ॥</p>
<p>तदा तस्यात्मकार्यस्य भवितव्यतया तथा ।<br>
भर्तुः समीपगमने मम कालोऽयमित्यथ ॥ २३ ॥</p>
<p>आत्मकार्यस्य स्वभर्तृबोधस्य तथा वक्ष्यमाणप्रकारेण स्वोपदेशेनैव<br>
भवितव्यतया ॥ २३ ॥</p>
<p>सञ्चिन्त्य मन्दरोपान्तं गन्तुं बुद्धिं चकार सा ।<br>
चचारान्तःपुराद्रात्रौ ततार नभसः पथम् ॥ २४ ॥</p>
<p>ततार पुप्लुवे ॥ २४ ॥</p>
<p>जगाम वातस्कन्धेन गच्छन्ती खे ददर्श सा ।<br>
कल्पवृक्षांशुकच्छन्नरत्नस्तबकभूषिताः ॥ २५ ॥</p>
<p>नन्दनोद्याननिलया रक्ताः सिद्धाभिसारिकाः ।<br>
परामृष्टेन्दुशकलान्प्रालेयकणवर्षिणः ॥ २६ ॥</p>
<p>रक्ताः कान्तेष्वनुरक्ताः । परामृष्टानीन्दोः शकलानि कला यैः ॥ २६ ॥</p>
<p>सिद्धोत्तमात्तसौगन्ध्यान्स्पर्शयामास मारुतान् ।<br>
चन्द्रबिम्बामृताम्भोधेर्महावीचिपरम्पराम् ॥ २७ ॥</p>
<p>सिद्धोत्तमेभ्यः आत्तानि गृहीतानि मन्दारमालाहरिचन्दनकस्तूर्यादिसौगन्ध्यानि<br>
यैस्तथाविधान्मारुतान् स्पर्शयामास पस्पर्श ।<br>
चन्द्रबिम्बलक्षणस्यामृताम्भोधेर्महावीचिपरम्पराभूतां निर्मलज्योत्स्नाम् ।<br>
अम्बरस्य आन्तरतामन्तर्वर्तितां गता सती ददर्श ॥ २७ ॥</p>
<p>अपश्यन्निर्मलज्योत्स्नामम्बरान्तरतां गता ।<br>
मेघान्तरेण गच्छन्ती मेघलग्नाश्च विद्युतः ॥ २८ ॥</p>
<p>अवियुक्ताः स्वभर्त्रा सा भूयो भूयो व्यलोकयत् ।<br>
उवाच चात्मनैवाहो यावज्जीवं शरीरिणाम् ॥ २९ ॥</p>
<p>स्वभर्त्रा मेघेन अवियुक्ताः विद्युतो व्यलोकयत् । आत्मना मनसैवोवाच । किमुवाच<br>
तदाह-अहो इत्यादिना ॥ २९ ॥</p>
<p>न स्वभावः शमं याति ममाप्युत्कण्ठितं मनः ।<br>
कदा मृगेन्द्रस्कन्धं तं प्रणयप्रवणं पुनः ॥ ३० ॥</p>
<p>पश्यामि कान्तमित्युक्तं ममाप्युत्कण्ठते मनः ।<br>
मञ्जरीजालवलितास्तरुं वल्ल्यः स्वकं पतिम् ॥ ३१ ॥</p>
<p>मम मनः उक्तं विवेकैर्बोध्यमानमपि इति उत्कण्ठते ॥ ३१ ॥</p>
<p>न मुञ्चन्ति क्षणमिति ममाप्युत्कण्ठते मनः ।<br>
यथेयमग्रजा कान्तमेति सिद्धाभिसारिका ॥ ३२ ॥</p>
<p>अग्रे श्रेष्ठे देवयोतौ जाता अग्रजा ॥ ३२ ॥</p>
<p>तथा कदाहमेष्यामि ममापीति मनः स्थितम् ।<br>
इमे मन्दाश्च मरुत एते च शशिनः कराः ॥ ३३ ॥</p>
<p>वनराजय एताश्च ममाप्युत्कण्ठयन्त्यहो ।<br>
हे चित्ताज्ञमुधैवान्तः किं त्वं ताण्डवितं स्थितम् ॥ ३४ ॥</p>
<p>अज्ञ जड । मुधा व्यर्थमेव ताण्डवितं सत्किं स्थितमसीत्यर्थः ॥ ३४ ॥</p>
<p>सा व्योमनिर्मला साधो क्व ते याता विवेकिता ।<br>
अथवा चित्त भर्तारं स्वं प्रत्युत्कण्ठसे सखे ॥ ३५ ॥</p>
<p>अथवा नायं दोष इति शेषः । कुतस्तत्राह-भर्तारमिति ॥ ३५ ॥</p>
<p>तिष्ठोत्कण्ठाभिवलितं किं समुत्कण्ठितेन मे ।<br>
किं वृथोत्कण्ठसे वामे भर्ता यातो जरां भवेत् ॥ ३६ ॥</p>
<p>इदानीं देहं प्रत्याह-किमिति । वामे हे स्त्रीशरीर यदालिङ्गनाद्यर्थ<br>
समुत्कण्ठसे स ते भर्ता जरां यातस्त्वन्निरपेक्ष एव भवेत् सम्भाव्यत् इत्यर्थः ॥ ३६<br>
॥</p>
<p>तपस्वी कृशगात्रश्च भवेन्निर्वासनस्तथा ।<br>
मनो राज्याद्यभोगेभ्यो मन्येऽस्यामूलतां गतम् ॥ ३७ ॥</p>
<p>राज्यादीनामभोगेभ्यः अभोगार्थं अस्य मनः अमूलतां निर्मूलतां गतं मन्ये<br>
सम्भावये ॥ ३७ ॥</p>
<p>वासनालतिका प्रावृण्नदी नदगता यथा ।<br>
एकान्तरत एकात्मा नीरसः शान्तवासनः ॥ ३८ ॥</p>
<p>तथा अस्य वासनालतिका यथा प्रावृण्नदी क्षुद्रा महानदगता सती न<br>
पृथगवशिष्यते तथा सम्पन्नेति शेषः । एकान्ते रतः आसक्तः अत एव एकात्मा । नीरसो<br>
निरिच्छः ॥ ३८ ॥</p>
<p>मन्ये भवति मे भर्ता शुष्कवृक्षसमस्थितिः ।<br>
तथापि चित्त कोत्कण्ठा भवतोत्कण्ठयान्वितम् ॥ ३९ ॥</p>
<p>एवं नैराश्यप्रदर्शनान्निरुत्साहं मनः पुनरुज्जीवयन्तीवाह-तथापीति ।<br>
अस्त्वेवंविधः सः तथापि हे चित्त का तवोत्कण्ठा । अहं योगेन वक्ष्यमाणोपायेन<br>
भर्तुर्मतिमुद्बोध्य तत्त्वज्ञीकृत्य प्रारब्धशेषभोगोत्कण्ठया युतं पतिं<br>
भवता सह श्लेषयिष्यामि न त्वयोत्कण्ठा कार्येति परेणान्वयः ॥ ३९ ॥</p>
<p>मतिमुद्बोध्य योगेन श्लेषयिष्याम्यहं पतिम् ।<br>
प्रमृष्टकलनं भर्तुः समीकृत्य मनो मुनेः ॥ ४० ॥</p>
<p>तदेव स्पष्टमाह-प्रमृष्टेति ॥ ४० ॥</p>
<p>राज्य एव नियोक्ष्यामि निवत्स्यावः सुखं चिरम् ।<br>
अहो नु चिरकालेन मनोरथमिमं शुभम् ॥ ४१ ॥</p>
<p>अहमासादयिष्यामि यद्भर्ता समचिन्तितः ।<br>
समग्रानन्दवृन्दानामेतदेवोपरि स्थितम् ॥ ४२ ॥</p>
<p>यद्यस्माद्धेतोर्भर्ता तत्त्वबोधान्मया समं तुल्यरूपमन्तर्बाह्यार्थचिन्तितं यस्य<br>
तथाविधः सम्पत्स्यत इति शेषः । तदेव प्रशंसन्त्याह-समग्रेति ॥ ४२ ॥</p>
<p>यत्समानमनोवृत्तिसङ्गमास्वादने सुखम् ।<br>
इति चिन्तयती व्योम्ना चूडालोल्लङ्घ्य पर्वतान् ॥ ४३ ॥</p>
<p>देशानब्दान्दिगन्तांश्च प्राप मन्दरकन्दरम् ।<br>
अदृश्यैव नभःस्थैव प्रविवेश वनान्तरम् ॥ ४४ ॥</p>
<p>अब्दाम्मेघान् । वनान्तरं वनमध्यम् ॥ ४४ ॥</p>
<p>वात्येव पादपलतास्पन्दवेद्यगमागमा ।<br>
वनैकदेशे कस्मिंश्चित्कृतपर्णोटजे पतिम् ॥ ४५ ॥</p>
<p>पादपानां लताना च स्पन्देन वेद्यावनुमेयौ गमागमौ यस्याः ॥ ४५ ॥</p>
<p>दृष्ट्वा योगेन बुबुधे देहान्तरमिवास्थितम् ।<br>
हारकेयूरकटककुण्डलादिविभूषितः ॥ ४६ ॥</p>
<p>योगेन समाहितचित्तेनेति यावत् । यो हारकेयूरादिभूषितः सन् मेरुकान्तिरभवत्तमेव<br>
अत्र मन्दरोटजे कृशाङ्गत्वादिलक्षणं ददर्शेति परेण सम्बन्धः ॥ ४६ ॥</p>
<p>अभवन्मेरुकान्तिर्यस्तमेवात्र ददर्श सा ।<br>
कृशाङ्गं कृष्णवर्णं च जीर्णपर्णमिव स्थितम् ॥ ४७ ॥</p>
<p>कज्जलाम्बुभरस्नातं भृङ्गीशमिव निस्पृहम् ।<br>
चीराम्बरधरं शान्तमेकाकिनमवस्थितम् ॥ ४८ ॥</p>
<p>भृङ्गीशं प्रसिद्धं रुद्रद्वारपालमिव ॥ ४८ ॥</p>
<p>स्थलीनिषण्णं पुष्पाणि ग्रथयन्तं जटाङ्कितम् ।<br>
तमालोक्यानवद्याङ्गी चूडाला पीवरस्तनी ॥ ४९ ॥</p>
<p>देवातिथिसमर्चनाय पुष्पाणि मालां ग्रथयन्तम् । जटाभिरङ्कितं चिह्नितम् ॥ ४९ ॥</p>
<p>किञ्चिज्जातविषादैवमुवाचात्मनि चेतसा ।<br>
अहो नु विषमं मौर्ख्यं तदनात्मज्ञतात्मकम् ॥ ५० ॥</p>
<p>अनात्मज्ञता अज्ञानं तदात्मकम् ॥ ५० ॥</p>
<p>एवंविधाः समायन्ति दशा मौर्ख्यप्रसादतः ।<br>
अयं स राजा लक्ष्मीवान्यतो मेऽतिप्रियः पतिः ॥ ५१ ॥</p>
<p>यतो यस्माद्धेतोर्मे अतिप्रियः पतिर्मोहघनेन हृदि क्षुण्णामभिहतामिमां<br>
दशामभ्यागतस्तत्तस्माद्धेतोरिहास्मिन्नुटजे अद्यैव अवश्यं नाथं पतिं<br>
विदितवेद्यतां तथा भोगमोक्षश्रियं नयामि प्रापयामीति परेणान्वयः ॥ ५१ ॥</p>
<p>हृदि मोहघनक्षुण्णामिमामभ्यागतो दशाम् ।<br>
तदवश्यमिहाद्यैव नाथं विदितवेद्यताम् ॥ ५२ ॥</p>
<p>नयाम्यत्र न सन्देहो भोगमोक्षश्रियं तथा ।<br>
इदं रूपं परित्यज्य रूपेणान्येन केनचित् ॥ ५३ ॥</p>
<p>सकाशमस्य गच्छामि बोधन्न् दातुमनुत्तमम् ।<br>
बालेयं मम कान्तेति मदुक्तं न करोत्यलम् ॥ ५४ ॥</p>
<p>किमर्थमिदं रूपं परित्याज्यं तत्राह-बालेति ॥ ५४ ॥</p>
<p>तस्मात्तापसरूपेण बोधयामि पतिं क्षणात् ।<br>
भर्ता कषायपाकेन परिपक्वमतिः स्थितः ॥ ५५ ॥</p>
<p>प्रागेव कुतस्तपस्विवेषेण स न बोधितस्तत्राह-भर्तेति ॥ ५५ ॥</p>
<p>चेतस्यस्याद्य विमले स्वं तत्त्वं प्रतिबिम्बति ।<br>
इति सञ्चित्य चूडाला बभूव द्विजदारकः ॥ ५६ ॥</p>
<p>द्विजदारको ब्राह्मणपुत्रः ॥ ५६ ॥</p>
<p>ईषद्ध्यानाद्गतान्यत्वं क्षणादम्बुतरङ्गवत् ।<br>
पपात विपिने तस्मिन्द्विजपुत्रकरूपिणी ॥ ५७ ॥</p>
<p>कथं बभूव तदाह-ईषदिति । प्रागुक्ताग्नीषोमधारणान्वितादीषद्ध्यानात् ।<br>
अन्यत्वं पुंस्त्वम् ॥ ५७ ॥</p>
<p>भर्तुरध्याजगामाग्रं मन्दस्मितलसन्मुखी ।<br>
ददर्श द्विजपुत्रं तं पुरो यातं शिखिध्वजः ॥ ५८ ॥</p>
<p>अग्रं पुरोदेशम् ॥ ५८ ॥</p>
<p>वनान्तरादुपायातं तपो मूर्तिमिवास्थितम् ।<br>
द्रवत्कनकगौराङ्गं मुक्ताहारविभूषितम् ॥ ५९ ॥</p>
<p>मूर्तिमास्थितं तप इव द्रवत्कनकमिव गौराणि पीतस्वच्छान्यङ्गानि यस्य ॥ ५९ ॥</p>
<p>शुक्लयज्ञोपवीताङ्गं शुक्लाम्बरयुगावृतम् ।<br>
कमण्डलुधरं कान्तं पुरो यातं शिखिध्वजः ॥ ६० ॥</p>
<p>व्याप्तप्रकोष्ठद्विगुणेनाक्षसूत्रेण चारुणा ।<br>
भूमावलग्नगात्रेण किष्कुमात्रेण च स्थितम् ॥ ६१ ॥</p>
<p>व्याप्तः प्रकोष्ठान्मणिबन्धाद्द्विगुणो बहिर्देशो येन । अतएव किष्कुमात्रेण<br>
हस्तमात्रेण द्वैगुण्ये वितस्तिमात्रेण वा अत<br>
एवानतिदैर्घ्याद्भूमावलग्नगात्रेणाऽक्षसूत्रेणाक्षमालया स्थितमुपलक्षितम् ॥ ६१ ॥</p>
<p>कुन्तलव्याप्तमूर्धानं सालिमालमिवाम्बुजम् ।<br>
भासयन्तं प्रदेशं तं शारीरैर्दीप्तिमण्डलैः ॥ ६२ ॥</p>
<p>कुण्डलाभषितमुखं नवमर्कमिवोदितम् ।<br>
शिखासम्प्रोतमन्दारं शृङ्गस्थेन्दुमिवाचलम् ॥ ६३ ॥</p>
<p>शृङ्गस्थः शृङ्गसंलग्नप्राय इन्दुर्यस्य तथाविधमचलं पर्वतमिव<br>
स्थितम् ॥ ६३ ॥</p>
<p>कान्तोपशान्तवपुषमूर्जितं विजितेन्द्रियम् ।<br>
हिमाभभस्मतिलकं भूषितालोकसुन्दरम् ॥ ६४ ॥</p>
<p>मेरुहेमतटीलीनपूर्णेन्दुमिव चञ्चलम् ।<br>
तमालोक्य द्विजसुतं समुत्तस्थौ शिखिध्वजः ॥ ६५ ॥</p>
<p>मेरुहेमतटीपदेन तत्रस्थो गङ्गाप्रवाहो लक्ष्यते । तत्र लीनः प्रतिबिम्बितः<br>
पूर्णेन्दुस्तमिव चञ्चलम् ॥ ६५ ॥</p>
<p>देवपुत्रागमधिया सम्परित्यक्तपादुकः ।<br>
देवपुत्र नमस्कार इदमासनमास्यताम् ॥ ६६ ॥</p>
<p>इत्यस्य दर्शयामास पाणिना पत्रविष्टरम् ।<br>
ददौ च द्विजपुत्रस्य् पुष्पमुष्टिं करोत्करे ॥ ६७ ॥</p>
<p>पत्रनिर्मितं विष्टरमासनम् । करोत्करे करतले ॥ ६७ ॥</p>
<p>चन्द्रः कुमुदखण्डस्य प्रालेयमिव पल्लवे ।<br>
हे राजर्षे नमस्तुभ्यमिति द्विजसुतोऽवदत् ॥ ६८ ॥</p>
<p>कुमुदखण्डस्य पल्लवे प्रालेयं हिमकणजालमिव ॥ ६८ ॥</p>
<p>गृहीत्वा कुसुमान्यस्माद्विवेश पत्रविष्टरे ।</p>
<p>शिखिध्वज उवाच ।</p>
<p>देवपुत्र महाभाग कुत आगमनं कृतम् ।<br>
दिवसः सफलो मन्ये यत्त्वामद्यास्मि दृष्टवान् ॥ ६९ ॥</p>
<p>यद्यस्मात्त्वामद्यास्मिन्दिवसे दृष्टवानस्मि ॥ ६९ ॥</p>
<p>इदमर्घ्यमिदं पाद्यं पुष्पाणीमानि मानद ।<br>
इमा प्रग्रथिता माला गृह्यन्तां भद्रमस्तु ते ॥ ७० ॥</p>
<p>श्रीवसिष्ठ उवाच ।</p>
<p>इत्युक्त्वा पाद्यमर्घ्यं च माला पुष्पाणि चानघ ।<br>
शिखिध्वजस्तदिष्टायै ददौ देव्यै यथाखिलम् ॥ ७१ ॥</p>
<p>अखिलं शास्त्रोक्तमनतिक्रम्येति यथाखिलम् । पदार्थानतिवृत्तौ<br>
यथार्थेऽव्ययीभावः ॥ ७१ ॥</p>
<p>चूडालोवाच ।</p>
<p>सुबहूनि परिभ्रान्तो भूतलायतनान्यहम् ।<br>
त्वत्तः पूजा यथा प्राप्ता मयेयं न तथान्यतः ॥ ७२ ॥</p>
<p>न तथान्यतः प्राप्तेत्यनुषज्यते ॥ ७२ ॥</p>
<p>पेशलेनानुरूपेण प्रश्रयेणामुनानघ ।<br>
मन्येऽहं नूनमत्यन्तचिरञ्जीवी भविष्यसि ॥ ७३ ॥</p>
<p>प्रश्रयेण विनयेन । एतैर्हि लक्षणैर्मनुजाश्चिरजीविनो भवन्तीति भावः ॥ ७३ ॥</p>
<p>शान्तेन मनसोदारमारादुन्मुक्तकल्पनम् ।<br>
निर्वाणर्थं तपः साधो कच्चित्सम्भृतवानसि ॥ ७४ ॥</p>
<p>आरात् दूरे उन्मुक्ताः कल्पनाः फलसङ्कल्पा यस्मिन् । अत एवोदारं निर्वाणार्थं तपः<br>
सम्भृतवान् सञ्चितवानसि । कच्चिदिति इष्टप्रश्ने निपातः ॥ ७४ ॥</p>
<p>असिधारासमं सौम्य शान्तव्रतमिदं तव ।<br>
स्फीतं यद्राज्यमुत्सृज्य महावननिषेवणम् ॥ ७५ ॥</p>
<p>शान्तानामक्रोधनानां यतिवनस्थानां व्रतभूतमिदं<br>
महावननिषेवणमसिधारासमं क्रूरमत्यन्तावधाननिर्वाह्यं चेत्यर्थः ॥ ७५ ॥</p>
<p>शिखिध्वज उवाच ।</p>
<p>जानासि भगवन्सर्वं देवस्त्वं कोऽत्र विस्मयः ।<br>
श्रियैव लोकोत्तरया ज्ञायसे चिह्नरूपया ॥ ७६ ॥</p>
<p>राज्यत्यागनिर्वाणार्थतपश्चरणयोरज्ञातयोः प्रशंसनायोगात्तस्य तपसा<br>
सर्वज्ञतां सम्भावयन् राजा द्विजसुतं रूपादिसम्पदा प्रशंसति##-</p>
<p>एतान्यङ्गानि ते चन्द्राद्घटितानीति मे मतिः ।<br>
अथवा किं समालोकादमृतेनेव सिञ्चसि ॥ ७७ ॥</p>
<p>अथवा किं बहुना सम्यगालोकाद्वीक्षणाद्देहकान्तितश्चामृतेन सिञ्चसीव ॥ ७७ ॥</p>
<p>अस्ति मे दयिता कान्ता पाति मद्राज्यमद्य तत् ।<br>
तवेव तस्या दृष्टानि तान्यङ्गानीह सुन्दर ॥ ७८ ॥</p>
<p>उपशान्तं च कान्तं च वपुरापादमस्तकम् ।<br>
शृङ्गं शुभ्राम्बुदेनेव पुष्पेणाच्छादयामुना ॥ ७९ ॥</p>
<p>शृङ्गं मेरुशिखरम् । अमुना मद्दत्तमालारूपेण ॥ ७९ ॥</p>
<p>निष्कलङ्केन्दुसङ्काशमङ्गमादित्यतेजसा ।<br>
मन्ये ते ग्लानिमायाति सुमनःपत्रपेलवम् ॥ ८० ॥</p>
<p>सुमनसां पुष्पाणां पत्रं दलमिव पेलवं सुकुमारं ते अङ्गम् ॥ ८० ॥</p>
<p>देवार्चनायोपचितमिदमित्थं सितं मया ।<br>
अङ्ग त्वदङ्गसङ्गेन तत्प्रयातु कृतार्थताम् ॥ ८१ ॥</p>
<p>इदं पुष्पजातमित्थं दृश्यमानवैचित्र्येण सितं ग्रथितम् । षिञ् बन्धने कर्मणि<br>
क्तः । अङ्गेति सम्बोधने । तत्तस्माद्देवस्य तवार्चनादित्यर्थः ॥ ८१ ॥</p>
<p>जीवितं याति साफल्यं स्वमभ्यागतपूजया ।<br>
देवादप्यधिकं पूज्यः सतामभ्यागतो जनः ॥ ८२ ॥</p>
<p>देवार्चनादप्यतिथिपूजनमधिकमिति तदेकमपि जन्मसाफल्यहेतुः त्वत्पूजनेतु मे<br>
द्वयमपि युगपत्सम्पन्नमिति सुतरां जीवितसाफल्यमित्यांशयेनाह-जीवितमिति ॥<br>
८२ ॥</p>
<p>तत्कस्त्वं कस्य पुत्रस्त्वं किमायातोऽस्यनुग्रहात् ।<br>
एतन्मे संशयं छिन्धि विमलेन्दुसमानन ॥ ८३ ॥</p>
<p>तत्तस्मान्मद्दत्तपूजाग्रहणद्भनन्तरमिति शेषः ॥ ८३ ॥</p>
<p>ब्राह्मण उवाच ।</p>
<p>राजन्मे शृणु वक्ष्यामि यथापृष्टमखण्डितम् ।<br>
को नाम परिपृच्छन्तं विनीतं वञ्चयेत्पुमान् ॥ ८४ ॥</p>
<p>पुष्टमनतिक्रम्य यथापृष्टम् ॥ ८४ ॥</p>
<p>अस्त्यस्मिञ्जगतीकोशे शुद्धात्मा नारदो मुनिः ।<br>
पुण्यलक्ष्म्या मुखे कान्ते कर्पूरतिलकोपमः ॥ ८५ ॥</p>
<p>पुण्यलक्ष्म्याः कान्ते रम्ये मुखे सुरभितरं यत्कर्पूरतिलकं तदुपमा यस्य । अनेन<br>
नारदो गौराङ्ग इति गम्यते ॥ ८५ ॥</p>
<p>स कदाचिन्मुनिर्देवो गुहायां ध्यानमास्थितः ।<br>
तत्र हेमतटे गङ्गा वहत्युरुतरङ्गिणी ॥ ८६ ॥</p>
<p>गुहायां मेरोरिति शेषः ॥ ८६ ॥</p>
<p>मेरुलक्ष्म्यां स्फुरद्रूपा भान्ति हारलता यथा ।<br>
एकदा नारदमुनिर्ध्यानान्ते स सरित्तटे ॥ ८७ ॥</p>
<p>ध्वनद्वलयमश्रौषील्लीलाकलकलारवम् ।<br>
किमेतदित्यसौ किञ्चिज्जातप्रायकुतूहलः ॥ ८८ ॥</p>
<p>ध्वनन्ति वलयानि यस्मिंस्तथाविधं लीलाकलकलारवं जलक्रीडाकोलाहलध्वनिम् ।<br>
सम्भावनाप्राचुर्याद्यर्थः प्रायशब्दोऽप्यदन्तोऽस्ति । तदस्मिन्नन्नं प्राये<br>
सञ्ज्ञायाम् प्रायभवः रूपात्प्रायादिति पाणिनिजैमिनिप्रभृतिभिः प्रयोगात् ॥ ८८ ॥</p>
<p>हेलयालोकयन्नद्यामपश्यल्ललनागणम् ।<br>
रम्भातिलोत्तमाप्रायं निर्यातं जललीलया ॥ ८९ ॥</p>
<p>निर्यातं जलान्निर्गतम् । जललीलया जलसेचनादिक्रीडया ॥ ८९ ॥</p>
<p>क्रीडन्तं त्यक्तवसनं देशे पुरुषवर्जिते ।<br>
काञ्चनाम्भोजमुकुलसङ्काशैः स्तनमण्डलैः ॥ ९० ॥</p>
<p>परिवेल्लितमन्योन्यं फलकान्तं द्रुमं यथा ।<br>
द्रुतहेमरसापूरनिर्भराभोगभासुरैः ॥ ९१ ॥</p>
<p>अन्योन्यं परिवेल्लितं वेष्टितम् । सङ्घट्टितमिति यावत् । द्रुतस्य हेमरसस्य य<br>
आपूरनिर्भरः प्रवाहातिशयस्तादृशेन आभोगेन कान्तिसंस्थानेन<br>
भासुरैरुरुभिः स्वात्मकस्य काममन्दिरस्य स्तम्भसञ्चयं कुर्वन्तमिति<br>
परेणान्वयः ॥ ९१ ॥</p>
<p>कुर्वन्तमुरुभिः काममन्दिरस्तम्भसञ्चयम् ।<br>
निर्मलीकृतचन्द्रेण व्याप्तां व्योमविलासिनीम् ॥ ९२ ॥</p>
<p>स्वजलनैर्मल्यान्निर्मलीकृतेन प्रतिबिम्बचन्द्रेण सर्वतो व्याप्तां<br>
व्योमविलासिनीमापगां मन्दाकिनीं देहलावण्यरसप्रवाहेण तर्जयन्तं<br>
न्यग्भावयन्तमिवेत्युत्प्रेक्षा ॥ ९२ ॥</p>
<p>लावण्यरसपूरेण तर्जन्यन्तमिवापगाम् ।<br>
प्राकारैरमरोद्यानरथचक्रैर्मनोभुवः ॥ ९३ ॥</p>
<p>मनोभुवः कामस्य अमरोद्याने नन्दनवने क्रीडायां<br>
रथचक्रभूतैर्नितम्बतटलक्षणैः सेतुभिर्निरोधादुत्पथे अर्पितं गङ्गाम्बु येन ॥<br>
९३ ॥</p>
<p>उत्पथार्पितगङ्गाम्बु नितम्बतटसेतुभिः ।<br>
सर्वत्र दृष्टसर्वाङ्गं विश्वरूपमिव स्थितम् ॥ ९४ ॥</p>
<p>यतः स्वच्छतमत्वादन्योन्यादर्शतां गतं अतः सर्वतः प्रतिबिम्बितसर्वाङ्गं<br>
सर्वत्र दृष्टसर्वाङ्गं सत् सर्वतः पाणिपादं तत्सर्वतोक्षिशिरोमुखम् इति<br>
प्रसिद्धकालात्मनः कल्पतरोर्भगवतः सकाशादुत्थितं विश्वरूपमिव<br>
स्थितमित्यर्थः ॥ ९४ ॥</p>
<p>प्रतिबिम्बितसर्वाङ्गमन्योन्यादर्शतां गतम् ।<br>
कालकल्पतरोर्वर्षविटपात्पक्षपल्लवात् ॥ ९५ ॥</p>
<p>विश्वरूपं दर्शयितुर्भगवतः कालात्मकत्वं च विश्व्रूपभीतेनार्जुनेन को<br>
भवानुग्ररूपः इति पृष्टेन भगवता कालोऽस्मि लोकक्षयकृत्प्रवृद्धो<br>
लोकान्यमाहर्तुमिह प्रवृत्तः इति स्ववचनेनैव दर्शितम् । अतस्तमेव काला त्मानं<br>
सर्वकल्पनाफलदातृत्वात्कल्पतरुत्वेन रूपयति-वर्षविटपादित्यादिना । वर्षाणि<br>
प्रभवादयः षष्टिसंवत्सरा विटपाः स्कन्धाः यस्य । एतेनायनद्वयस्य मासानां<br>
च शाखात्वमर्थादुक्तमेव ॥ ९५ ॥</p>
<p>विविधर्तुलताजालाद्दिनश्रीकलिकाकुलात् ।<br>
आलोकपुष्परजसो जाताद्गगनकानने ॥ ९६ ॥</p>
<p>विविधा भिन्नलक्षणा ऋतवो लताजालानि अवान्तरशाखासमूहा यस्य ।<br>
गगनमव्यक्ताकाशस्तल्लक्षणे कानने नन्दने जातात् ॥ ९६ ॥</p>
<p>स्फुरज्जलखगप्रोतात्सप्ताब्ध्येकालवाडकात् ।<br>
स्तनस्तबकवृन्देषु स्पर्धयातिरसान्वितम् ॥ ९७ ॥</p>
<p>स्फुरद्भिर्जलमयचन्द्रपरिणामशरीरत्वाज्जलखगैर्देवैः प्रोताद्व्याप्तात् ।<br>
सप्ताप्यब्धय एकमालवाडकमालवालकं डलयोरभेदादालवालं यस्य<br>
तथाविधात्कालकल्पतरोर्विष्णोरुद्भूतं विश्वरूपमिव स्थितमिति पूर्वत्रान्वयः ।<br>
पुनर्ललनागणमेव विशिनष्टि-स्तनेति । परस्परस्तनस्तबकवृन्देषु<br>
अम्भोजमुकुलेषु च सौन्दर्यसाम्यदर्शनप्रयुक्तस्पर्धया<br>
नालादुद्धृत्योद्धृत्यास्फालनात्सम्पूर्णं दलितान्यम्भोजमुकुलपल्लवानि येनेति<br>
परेणान्वयः ॥ ९७ ॥</p>
<p>उद्धृत्योद्धृत्य सम्पूर्णदलिताम्भोजपल्लवम् ।<br>
आलोलालककेशाक्षितारकादिमधुव्रतम् ॥ ९८ ॥</p>
<p>अर्थान्मुखपद्मेषु आलोला अलकाश्चूर्णकुन्तलाः केशा दीर्घकुन्तला अक्षितारका<br>
आदिपदाल्लालाटिकाखचितगूरुत्मतेन्द्रनीलमणयश्च मधुव्रता भ्रमरा यस्मिन् ॥ ९८ ॥</p>
<p>अमृतापद्विघाताय कोशसञ्चयकारिभिः ।<br>
दुष्प्रापे भूतसङ्घानां विकसत्कनकाम्बुजे ॥ ९९ ॥</p>
<p>पुनः कीदृशं ललनागणं तदाह-अमृतेत्यादिना ।<br>
अमृतकलाकोशसङ्ग्रहकारिभिः सुरैर्देवैरमृतस्य<br>
राहुगरुडाद्यपहर्तृप्रयुक्तानामापदां विघाताय गुप्ते एकान्तभूते<br>
मेरोर्गुहान्तरे एकत्रोपसंहृतं चन्द्रबिम्बकलापूरमिव स्थितम् । तत्र गुप्ते इति<br>
यदुक्तं तदुपपत्तये विशिनष्टि-दुष्प्रापे इति । अन्यानि विशेषणानि<br>
अमृतनिधानयोग्यस्थानताप्रदर्शनार्थानि ॥ ९९ ॥</p>
<p>पद्मिनीपल्लवाच्छन्ने गुप्ते मेरोर्गुहान्तरे ।<br>
शीतले स्वर्धुनीतीरे तोयोन्मृष्टमले सुरैः ॥ १०० ॥</p>
<p>चन्द्रबिम्बकलापूरमेकत्रैवोपसंहृतम् ।<br>
स्त्रैणमालोक्य तत्कान्तं सहसैव मनो मुनेः ॥ १०१ ॥</p>
<p>ईदृशं कान्तं स्त्रैणं स्त्रीसमूहमालोक्य मुनेर्मनस्तदनन्तरमानन्दितं<br>
प्रमत्तं सत् न आश्रितो विवेकांशो येन तथाविधं बभूवेति परेणान्वयः ॥ १०१ ॥</p>
<p>अनाश्रितविवेकांशं बभूवानन्दितं स्फुरत् ।<br>
आनन्दवलिते चित्ते क्षुब्धे प्राणानिले स्थिते ॥ १०२ ॥</p>
<p>बभूव तस्य हृष्टस्य मदनस्खलितं तदा ।<br>
फलं रसापूर्णमिव ग्रीष्मान्त इव तोयदः ॥ १०३ ॥</p>
<p>चित्ते विकारात्सर्वाङ्गे प्राणक्षोभस्तेन सर्वाङ्गसारस्य रेतसः स्खलनं<br>
वृत्तमित्याह-बभूवेति । तत्र दृष्टान्तानाह-फलमित्यादिना ॥ १०३ ॥</p>
<p>प्रत्यग्रपादपश्छिन्नलतावृन्त इवोत्तम ।<br>
अवश्यायकणस्पन्दी शशाङ्क इव वा मुनिः ॥ १०४ ॥</p>
<p>छिन्नं क्षतं लतावृन्तं शाखामूलस्थानं यस्य तथाविधः प्रत्यग्रस्तरुणः<br>
पादपो वटादिरिव । उत्तमएति राजसम्बोधनम् ॥ १०४ ॥</p>
<p>बिसं द्विधापातमिव गलत्साररसोऽभवत् ।</p>
<p>शिखिध्वज उवाच ।</p>
<p>तादृशोऽपि बहुज्ञोपि जीवन्मुक्तोऽप्यसौ मुनिः ॥ १०५ ॥</p>
<p>द्विधापातं सद्योद्विधाखण्डितं बिसं मृणालमिव वा गलन् सारभूतो रसः<br>
शुक्रं यस्य । राजप्रश्नः स्पष्टः ॥ १०५ ॥</p>
<p>निरिच्छोऽपि निरागोपि न किञ्चिदुपमोऽप्यलम् ।<br>
सबाह्याभ्यन्तरं नित्यमाकाशविशदोपि च ॥ १०६ ॥</p>
<p>नारदोपि कथं ब्रह्मन् मदनस्खलितोऽभवत् ।</p>
<p>चूडालोवाच ।</p>
<p>सर्वस्या एव राजर्षे भूतजातेर्जगत्त्रये ॥ १०७ ॥</p>
<p>तत्त्वज्ञानामपि प्रबलतरप्रारब्धेन<br>
विवेकांशनिरोधात्कदाचिद्देहधर्मानुवर्तनमस्त्येवेत्युत्तरमाह-सर्वस्या<br>
एवेत्यादिना ॥ १०७ ॥</p>
<p>देवादेरपि देहोयं द्वयात्मैव स्वभावतः ।<br>
अज्ञमस्त्वथ तज्ज्ञं वा यावत्स्वान्तं शरीरकम् ॥ १०८ ॥</p>
<p>यावत्स्वान्तं स्वनाशपर्यन्तम् ॥ १०८ ॥</p>
<p>सर्वमेव जगत्यङ्ग सुखदुःखमयं स्मृतम् ।<br>
तृप्त्यादिना पदार्थेन केनचिद्वर्धते सुखम् ॥ १०९ ॥</p>
<p>सुखदुःखमयत्वमेव दृष्टान्तैर्दर्शयति-तृप्त्यादिनेति ॥ १०९ ॥</p>
<p>आलोक इव दीपेन महाम्बुधिरिवेन्दुना ।<br>
क्षुधादिना पदार्थेन दुःखं केनचिदेव हि ॥ ११० ॥</p>
<p>दुःखं वर्धत इत्यनुकृष्यते ॥ ११० ॥</p>
<p>तमो मेघपटेनेव स्वभावो ह्यत्र कारणम् ।<br>
स्वरूपे निर्मले सत्ये निमेषमपि विस्मृते ॥ १११ ॥</p>
<p>यथा मेघलक्षणेन पटेन उपचितेन निशि तमो वर्धते तद्वत् । यत्र तत्त्वज्ञानामपि<br>
क्षणं स्वरूपविस्मरणे ईदृशानर्थास्तत्राज्ञानां किं वाच्यमित्याशयेनाह##-</p>
<p>दृश्यमुल्लासमाप्नोति प्रावृषीव प्रयोधरः ।<br>
अनारतानुसन्धानादप्युन्मेषमविस्मृते ॥ ११२ ॥</p>
<p>अत एव सदैव दृश्यानुल्लासाय सदैव समाधिना स्वरूपाविस्मरणशीलेन<br>
भाव्यमित्याशयेनाह-अनारतेति । उन्मेषो निमेषद्वयान्तरालकालस्तावन्मात्रमपि<br>
॥ ११२ ॥</p>
<p>स्वरूपे नोल्लसत्येष चित्ते दृश्यपिशाचकः ।<br>
यथा तमःप्रकाशाभ्यामहोरात्रौ स्थितिं गतौ ॥ ११३ ॥</p>
<p>तथैव सुखदुःखाभ्यां शरीरं स्थितिमागतम् ।<br>
एवं हि सुखदुःखे द्वे जन्मकारणदर्शनात् ॥ ११४ ॥</p>
<p>एवं ज्ञाज्ञयोः प्रारब्धफलभोगसाम्येपि रञ्जनारञ्जनकृतो विशेषोऽस्त्येवेति<br>
दृष्टान्ताभ्यामुपपादयति-एवमित्यादिना । जन्मकारणस्य देहाद्यात्मभावस्य<br>
दर्शनात् ॥ ११४ ॥</p>
<p>अज्ञस्य गाढतां याते पटे कुङ्कुमवद्दृढम् ।<br>
तज्ज्ञस्य त्वङ्ग लगतो मनागपि न तद्वशात् ॥ ११५ ॥</p>
<p>तज्ज्ञस्य तु तद्वशात्तत्त्वज्ञानवशात् । मनागपि न लगतः ॥ ११५ ॥</p>
<p>यथा शुभाशुभौ रागादिनाक्रान्ततरौ मणेः ।<br>
पुरःस्थवस्तुभावेन रञ्जनां स्फटिको यथा ॥ ११६ ॥</p>
<p>यथा मणेः स्फटिकस्यान्तः रागेण तादात्म्यानुरञ्जनेन ।<br>
आदिपदात्तत्प्रयुक्तेन्द्रनीलपद्मरागाद्यध्यासेन आक्रान्ततरौ अतिशयेन<br>
सङ्क्रान्तावपि शुभाशुभौ कुङ्कुमनील्यादिवर्णौ पटस्येव रागेण रञ्जनया<br>
आदिपदाच्छुद्ध्यशुद्ध्यादिना च यथा मणेर्न लगतस्तद्वदित्यर्थः । इदानीं<br>
स्फटिकादपि तस्य स्वच्छतरत्वाद्विशेषमाह-पुरःस्थेति । स्फटिकः<br>
पुरःस्थजपाकुसुमादिवस्तुभावेन तात्कालिकीं रञ्जनामपि यायात् । तज्ज्ञस्तु तामपि<br>
नैतीत्यर्थः ॥ ११६ ॥</p>
<p>तज्ज्ञस्तथा नैति बोधाज्जीवन्मुक्तमतिर्मुनिः ।<br>
वस्तुनः श्लेषमात्रेण घनरञ्जितमेति धीः ॥ ११७ ॥</p>
<p>अज्ञस्य गाढतां याते इति यदुक्तं तद्विवृणोति-वस्तुन इत्यादिना । घनं<br>
रञ्जितं रञ्जनम् । धीः अज्ञस्येति शेषः ॥ ११७ ॥</p>
<p>गतेऽपि वस्तुनि दृढं बुद्धिर्यत्परितापिता [] ।<br>
गतेऽपि कुङ्कुमे वस्त्रं तदीयमनुरञ्जनम् ॥ ११८ ॥</p>
<p>तत्कुतस्तत्राह-गतेऽपीति । यद्यस्माद्धेतोः परितापिता भवतीत्यर्थः ॥ ११८ ॥</p>
<p>न जहाति यथा मूढस्तथा विषयरञ्जनम् ।<br>
अनेनैव क्रमेणैतौ बन्धमोक्षौ व्यवस्थितौ ॥ ११९ ॥</p>
<p>विषयरञ्जनं न जहाति । तथा च बुद्धौ विषयरञ्जनवासनोपचय एव<br>
बन्धस्तत्क्षय एव मोक्ष इति फलितमित्याह-अनेनेति ॥ ११९ ॥</p>
<p>भावनातानवं मोक्षो बन्धो हि दृढभावना ।</p>
<p>शिखिध्वज उवाच ।</p>
<p>स्वोत्पत्तिकारणप्राप्तौ कथं दुःखं सुखं च वा ॥ १२० ॥</p>
<p>दूरस्थानां पुत्रराज्यादीनाम् । अपिपदात्सन्निहितानां<br>
चलाभनाशादिस्वोत्पत्तिकारणप्राप्तौ तदभिमानिनः सुखं दुःखं च केन क्रमेण<br>
जायते तद्वदेति राजा पृच्छति-स्वोत्पत्तीति ॥ १२० ॥</p>
<p>अभ्युदेतीति वद मे दूरस्थानामपि प्रभो ।<br>
अत्युदारमतीवाच्छं बह्वर्थं वचनं तव ॥ १२१ ॥</p>
<p>श्रोतुं तृप्तिं न गच्छामि मयूरोऽभ्ररवेष्विव ।</p>
<p>चूडालोवाच ।</p>
<p>स्वोत्पत्तिकारणं हृद्यं लब्ध्वा कायाक्षिपाणिभिः ॥ १२२ ।</p>
<p>तत्रादौ सुखोत्पत्तिप्रकारं वर्णयति-स्वेति । सन्निहितविषये<br>
कायाक्षिपाणिभिर्दूरस्थविषये शब्दानुमानादिना च लब्ध्वा उपलभ्य ॥ १२२ ।</p>
<p>सुखसंविदियं बाला नूनमुल्लसति स्वतः ।<br>
हृद्गता क्षोभमायाता जीवं कुण्डलिनीगतम् ॥ १२३ ॥</p>
<p>अपरिच्छिन्नस्वतत्त्वानभिज्ञत्वाद्बला इयं हृद्गता बुद्धिस्था<br>
आत्मसुखसंविद्बुद्धेः क्षोभात् क्षोभायाता सती प्राग्वर्णितरीत्या<br>
कुण्डलिनीमुखप्रभवप्राणविधायकत्वात्कुण्डलिनीगतं जीवं भोक्तारं प्रति<br>
स्वतः प्रत्यगात्मतत्त्वात्वेवाग्निविस्फुलिङ्गवदुल्लसति आविर्भवति ।<br>
एतस्यैवानन्दस्यान्यानि भूतानि मात्रामुपजीवन्ति इति श्रुतेरिति भावः ॥ १२३ ॥</p>
<p>जीवस्य नियता नाड्यः पृथग्देहे स्थितिं गताः ।<br>
प्राणावपूरिता नाडीर्जीव आक्रामति स्फुरन् ॥ १२४ ॥</p>
<p>हृत्स्थस्य भोक्तुर्नयनरसनश्रोत्रादिप्रतिनियतभोगस्थानागमने<br>
मार्गभेदमाह-जीवस्येति ॥ १२४ ॥</p>
<p>संस्पर्शैकप्रबुद्धात्मा [प्रवाहात्मा इति पाठष्टीकानुगुणः ।] रसो<br>
द्रुमलता इव ।<br>
सुखप्रबोधसञ्चारे दुःखबोधागमे तथा ॥ १२५ ॥</p>
<p>तत्तद्विषयसंस्पर्शेन तदेकाग्रप्रवाहात्मा सन्निति पूर्वत्रान्वयः । जीवस्य<br>
नाडीद्वारा सर्वदेहप्रवेशे दृष्टान्तमाह-रस इति । यथा मूले सिक्तो रसो जलं<br>
नाडीद्वारा द्रुमलताः सर्वप्रदेशेष्वनुप्रविशति तद्वदित्यर्थः ॥ १२५ ॥</p>
<p>जीवस्य नियता नाड्यः पृथग्देहस्थितिं गताः ।<br>
सुखिनः प्रस्फुरत्येषा धीरताशु न दुःखिनः ॥ १२६ ॥</p>
<p>पृथङ्नियता नैकरूपा इत्यर्थः । कुत एतज्ज्ञानं तत्राह-सुखिन इति । सुखिनः<br>
सुखानुभवे प्रवृत्तस्य जीवस्य धीरता स्वस्थता प्रस्फुरति न तु दुःखिनो<br>
दुःखानुभवे प्रवृत्तस्य । स हि अस्वस्थं तरलं<br>
दन्दह्यमानमिवात्मानमनुभवतीत्यतस्तस्य<br>
पित्तोष्मादिसन्तापकरसपूर्णस्तरलश्च नाडीमार्गोऽनुमीयते इत्यर्थः ॥ १२६ ॥</p>
<p>ये हि मार्गाः सुवेषस्य कुवेषस्य न ते शुभाः ।<br>
यावत्प्रमाणं जीवोऽयं संशाम्यत्यपरिस्फुरन् ॥ १२७ ॥</p>
<p>अत एव लोकेऽपि सुवेषस्य भोगे प्रवृत्तस्य राजादेः सम्मृष्टाः<br>
कर्पूरचन्दनोदकसिक्ताः कीर्णकुसुमा धूपकस्तूर्यादिसुरभिणो मार्गाः प्रसिद्धाः<br>
कुवेषस्य नीचस्य तु तद्विपरीता इत्याह-ये हीति । एवं चायं जीवो यावत्कालं<br>
तरलतरनाडीमार्गाननुप्रवेशेन अपरिस्फुरन् स्वयं तरलताशून्यो भवति तावदस्य<br>
न दुःखप्रसक्तिः । तदास्य स्रक्चन्दनाद्याकारवृत्त्यालपं<br>
स्वात्मसुख्कमभिव्यज्यते । ब्रह्माकारवृत्त्या तु पूर्णमित्यवान्तरवैलक्षण्येपि<br>
विक्षेपाभावात्संशाम्यत्येवेति स्वग्र्यावस्थमेनं तावत्कालं मुक्तमेवावेहि ।<br>
आविर्भूतसुखा स्वसतैव मुक्तिरिति तल्लक्षणसत्त्वादिति भावः ॥ १२७ ॥</p>
<p>तावत्प्रमाणमेवैनं मुक्तं मुक्तमवेहि वै ।<br>
यावत्प्रमाणमधिकं स्फुरति क्षुब्धमारुतम् ॥ १२८ ॥</p>
<p>तावत्प्रमाणमेवैनं बद्धं बद्धमवेहि मे ।<br>
सुखदुःखकलास्पन्दो बन्धो जीवस्य नेतरः ॥ १२९ ॥</p>
<p>तर्हि विषयसुखानुभवकाले कृतो जीवस्य न मुक्ततानुभवस्तत्रा-सुखेति ।<br>
दुःखग्रहणं दृष्टान्तार्थम् । दुःखस्यैव विषयसुखस्यापि कलनं<br>
कलानुभवस्तदर्थं रागाद्यश्चित्तस्य बहिःस्पन्दो यश्च सुखविच्छित्तौ<br>
तरलीभावस्तदुपायार्जनायानर्थसहस्रे स्पन्दः स एव जीवस्य बन्धो न त्वितरः<br>
सुखविश्रान्त्यंशोऽपीति क्षणमात्रमपि सुखविश्रान्त्या तदभावे मोक्षः स्यादेवेति<br>
संसरणासंसरणाभ्यां बन्धमोक्षयोर्द्वेधा व्यवस्थितिर्मयोक्तेति परेणान्वयः<br>
॥ १२९ ॥</p>
<p>तदभावे हि मोक्षः स्यादिति द्वेधा व्यवस्थितिः ।<br>
सुखदुःखदशे यावदानीते नेन्द्रियैः शठैः ॥ १३० ॥</p>
<p>उक्तमेवार्थं प्रपञ्चयति-सुखदुःखेत्यादिना ॥ १३० ॥</p>
<p>तावत्सुखसमः सौम्यो जीवस्तिष्ठति शान्तवत् ।<br>
सुखमालोक्य वा दुःखमक्षातीतश्चलद्वपुः ॥ १३१ ॥</p>
<p>अक्षातीत इन्द्रियागम्यः स्वप्रकाश इति यावत् ॥ १३१ ॥</p>
<p>समुल्लसति जीवोऽन्तर्दृष्ट्वेन्दुमिव तोयधिः ।<br>
जीवः क्षुभ्यति दृष्टेन संविदाङ्ग सुखादिना ॥ १३२ ॥</p>
<p>दृष्टेन सुखादिना सुखतत्साधन्विषयतदुपायधनादिना तद्रागसंविदा क्षुभ्यति<br>
। अङ्गेति सम्बोधने ॥ १३२ ॥</p>
<p>आमिषेणेव मार्जारो मौर्ख्यमेवात्र कारणम् ।<br>
शुद्धेन बोध्यबोधेन स्वात्मज्ञानमयात्मना ॥ १३३ ॥</p>
<p>मौर्ख्यं निरतिशयानन्दस्वतत्त्वाज्ञानमेवात्र क्षोभे कारणम् । केन तर्हि<br>
तन्निवृत्त्या विश्रान्तिस्तदाह-शुद्धेनेत्यादिना । बोध्योऽवश्यबोद्धव्यः स्वात्मा<br>
तद्बोधेन ॥ १३३ ॥</p>
<p>सुखदुःखादि नास्तीति तेनासौ याति सौम्यताम् ।<br>
न तत्सुखादि नो तन्मे मुधा चायमहं स्थितः ॥ १३४ ॥</p>
<p>सौम्यतां विश्रान्तिम् ॥ १३४ ॥</p>
<p>इति जीवः प्रबुद्धो हि निर्वाणं याति शाम्यति ।<br>
सुखाद्यवस्त्वतद्रूपमित्यन्तर्बोधसंविदा ॥ १३५ ॥</p>
<p>न तदुन्मुखतां याति जीवः शाम्यति केवलम् ।<br>
सर्वमेव चिदाकाशं ब्रह्मेति घननिश्चये ॥ १३६ ॥</p>
<p>स्थितिं याते शमं याति जीवो निःस्नेहदीपवत् ।<br>
दीपवच्छममायाति सुखादिस्नेहसङ्क्षये ॥ १३७ ॥</p>
<p>सुखादिषु स्नेहो रागस्तत्सङ्क्षये ॥ १३७ ॥</p>
<p>सर्वमेवमिति ज्ञानाज्जीवोऽद्वित्वविभावनात् ।<br>
सर्वमाकाशमेवेति बुद्ध्वा क्षोभं न गच्छति ॥ १३८ ॥</p>
<p>सर्वं जगत् एवं चिन्मात्रमेवेति ज्ञानात् । अद्वित्वमैक्यं तद्विभावनात् । आकाशं<br>
शून्यम् ॥ १३८ ॥</p>
<p>जीवस्यानेन शून्यस्य कः किल क्षोभविभ्रमः ।<br>
जीवेनेदृग्विधेनैव यथा प्रथमसर्गतः ॥ १३९ ॥</p>
<p>अनेन ब्रह्मैक्यविभावनेन हेतुना पृथक्ताशून्यस्य बन्धशून्यस्य वा । कथं<br>
तर्ह्यस्य क्षोभविभ्रम आगतस्तत्राह-जीवेनेति । ईदृग्विधेन कल्पितेनैव आद्यजीवेन<br>
हिरण्यगर्भेण एव सर्वजीवात्मनाहं संसरिष्याम्येवं स्वतत्त्वबोधादहं<br>
क्रमेण मुक्तो भविष्यामीति स्वकल्पनयैव बन्धमोक्षमार्गौ कल्पयित्वा स<br>
एवानुवर्त्यत इत्यर्थः ॥ १३९ ॥</p>
<p>स्वयं संविदितो मार्गस्तेनैवाद्यापि गच्छति ।</p>
<p>शिखिध्वज उवाच ।</p>
<p>सुखसञ्चारयोग्यासु जीवे सरति नाडिषु ॥ १४० ॥</p>
<p>प्रश्नः स्पष्टः ॥ १४० ॥</p>
<p>देवपुत्र भवत्येव तद्वीर्यच्यवनं कथम् ।</p>
<p>चूडालोवाच ।</p>
<p>जीवः क्षोभयति क्षुब्धः प्राणादिपवनावलिम् ॥ १४१ ॥</p>
<p>स्त्रीपिण्डदर्शनाद्रागवासनोद्बोधेन क्षुब्धः सन् ॥ १४१ ॥</p>
<p>संविदा ज्ञांशमात्रेण सेनामिव महीपतिः ।<br>
वातस्पन्देन भेदोऽन्तर्मज्जासारश्च संस्थितः ॥ १४२ ॥</p>
<p>कथं क्षोभयति तत्राह-संविदा ज्ञांशमात्रेणेति । प्रवृत्तिस्वभावानां<br>
प्राणादीनामधिष्ठात्र्या जीवसंविदः अङ्कुरितरागादिवृत्त्यनुरोध<br>
एवाभ्यनुज्ञारूपा आज्ञा तदंशमात्रेणेत्यर्थः । भेदोस्त्याद्यन्तःसञ्चारिणो<br>
व्यानवातस्य स्पन्देन प्रेरणेन सर्वाङ्गसंस्थितो भेदोन्तर्गतः सारो मज्जासारश्च<br>
आशु प्रकृष्टसौगन्ध्यमिवानुगतं रजः स्वं सूक्ष्मांशं त्यजति । यथा<br>
छिन्नवृन्तं पत्रफलादिकं स्वान्तर्गतजलांशमन्तर्वातस्पन्देन त्यजति<br>
तद्वदित्यर्थः ॥ १४२ ॥</p>
<p>त्यजत्याशु प्रसौगन्ध्यं रजः पत्रफलादिकम् ।<br>
चलितं तत्त्वधो याति गर्जादिव घनादि खे ॥ १४३ ॥</p>
<p>तत्तु त्यक्तं रजः सर्वाङ्गेभ्यश्चलितं सन्नाडीद्वारा अधो मूलाधारस्थानं याति ।<br>
यथा सर्वतः खे प्रसृतं जलं गर्जयतीति गर्जः पुरोवातस्तस्मान्निमित्तादेकीभूय<br>
घनमभ्रं आदिपदान्मेघाद्यवस्थं भूत्वा वर्षणोन्मुखं<br>
सधधोऽसन्निहितदेशं याति तद्वदित्यर्थः ॥ १४३ ॥</p>
<p>देहनाडीप्रणालेन याति शुक्रं बहिः स्वतः ।</p>
<p>शिखिध्वज उवाच ।</p>
<p>देवपुत्र महाज्ञोऽसि वेत्सि पूर्वां च तत्स्थितिम् ॥ १४४ ।</p>
<p>स्वतः स्वभावतः । देवादेरपि देहोऽयं द्वयात्मैव स्वभावतः इति यत्त्वयोक्तं तत्र<br>
स्वभावशब्दार्थः क इति राजा पृच्छति-देवपुत्रेति । महांश्चासौ ज्ञश्च<br>
महाज्ञः आत्मतत्त्वविदसि । आत्मज्ञानात् पूर्वं सांसारिकपदार्थसंस्थितिं च<br>
तर्कादिकौशल्येन वेत्सि ॥ १४४ ॥</p>
<p>ज्ञायसे वचनादेव स्वभावो हि किमुच्यते ।</p>
<p>चूडालोवाच ।</p>
<p>आद्यसर्गे यथा सद्यः स्फुरितं ब्रह्म ब्रह्मणि ॥ १४५ ॥</p>
<p>कथमहमीदृक्तया ज्ञातस्तत्राह-ज्ञायसे इति । सर्गादिकाले सर्गोन्मुखं<br>
ब्रह्म प्राक्तनप्राणिकर्मानुसारेण यादृग्यादृग्धर्मकं यद्यत्पदार्थात्मना<br>
स्वात्मनि स्फुरितं तस्य पदार्थस्य आप्रलयं तादृग्धर्मकत्वनियतिः<br>
स्वभावशब्दार्थ इत्याह-आद्यसर्गे इति ॥ १४५ ॥</p>
<p>घटावटपटाद्यात्म तथैवाद्यव्यवस्थितम् ।<br>
काकतालीयवद्वारिबुद्बुदोत्पत्तिनाशवत् ।<br>
घुणाक्षरवदुच्छूनं तं स्वभावं विदुर्बुधाः ॥ १४६ ॥</p>
<p>साम्प्रतिकघटादिस्वभाववैचित्र्यं दृष्टसामग्रीवैचित्र्यादपि सम्भाव्येत ।<br>
सर्गादौ तु तन्निरूपणासम्भवात्काकागमनक्षणे दैवात्तच्छिरसि तालप्तनमिव तेन<br>
तस्य मरणमिव चादृष्टमात्रप्रयुक्तमिति<br>
बोधनायाद्यसर्गानुधावनमित्याशयं दर्शयति-काकेति । समासाच्च तद्विषयात्<br>
इतीवार्थद्वयविषयात्समासात्तृतीये इवार्थे च्छप्रत्ययः । साम्प्रतिकेऽपि<br>
प्रतिवस्तुदेशकालनियते स्वभाववैचित्र्ये न दृष्टसामग्रीयत्ता निरूपयितुं<br>
शक्येत्याशयेन दृष्टान्तान्तरमाह-वारिबुद्बुदेति । मायामात्रत्वादाकस्मिको<br>
वासोऽस्त्वित्याशयेन दृष्टान्तान्तरमाह-घुणाक्षरवदिति ॥ १४६ ॥</p>
<p>अस्मिन्स्वभाववशतो जगति प्ररूढे देहा भ्रमन्ति परितो विविधा विकाराः ।<br>
प्रक्षीणवासनतया न भवन्ति केचिद्भूयो भवन्ति च पुनस्त्वितरे घनास्थाः ॥<br>
१४७ ॥</p>
<p>उक्तलक्षणस्वभाववशतः प्ररूढे अस्मिन् जगति विविधविकारात्मका<br>
अण्डजादिचतुर्विधा देहा भ्रमन्ति । तेषु केचिज्ज्ञानदेहास्ते प्रक्षीनवासनतया भूयो<br>
जन्मने न भवन्ति । इतरे अज्ञानदेहास्तु भूयो जन्मने भवन्ति । यतस्ते भोगेष्वेव<br>
घनास्था इत्यर्थः ॥ १४७ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
सुखविचारयोगोपदेशो नाम पञ्चाशीतितमः सर्गः ॥ ८५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
सुखविचारयोगोपदेशो नाम पञ्चाशीतितमः सर्गः ॥ ८५ ॥</p>
<h1 id="०८६">०८६</h1>
<p>षडशीतितमः सर्गः ८६</p>
<p>चूडालोवाच ।</p>
<p>आत्मस्वभाववशतो जातं जगदिदं महत् ।<br>
स्थितिं वासनयाभ्येत्य धर्मधर्मवशे स्थितम् ॥ १ ॥</p>
<p>कुम्भे कुम्भस्यजन्मात्र वृद्धिर्ब्रह्मसमागमः ।<br>
तदा शिष्यस्य सार्वज्ञ्यमित्यादिरिह वर्ण्यते ॥</p>
<p>यथावर्णितलक्षणः स्वभावः सर्ववस्तुषु आप्रलयं प्रसिद्धस्तथा<br>
मायाशबलस्यात्मनः सर्गादिस्वभावः श्रुत्यादिप्रसिद्धस्तद्वशत इत्यर्थः ।<br>
भोगार्थं सृष्टिरित्येके क्रीडार्थमिति चापरे । देवस्यैष स्वभावोऽयमाप्तकामस्य<br>
का स्पृहा इतिभगवद्गौडपादाः ॥ १ ॥</p>
<p>वासनाह्रासमानीय धर्माधर्मैर्न गृह्यते ।<br>
ततो न जायते जन्तुरिति नो दर्शनं मुने ॥ २ ॥</p>
<p>वासनानां ह्रासं ज्ञानाभ्यासेनापक्षयम् । नः दर्शनमनुभव इत्यशः ॥ २ ॥</p>
<p>शिखिध्वज उवाच ।</p>
<p>अत्युदारं महार्थं च वक्षि त्वं वदतां वर ।<br>
अनुभूतिमुपारूढं गूढं च परमार्थवत् ॥ ३ ॥</p>
<p>इत्थमनुभवचमत्कारे कीर्तिते तत्प्रकारं श्रोतुकामो राजा तां प्रशंसमानः<br>
प्रस्तुतकथाशेषं सङ्क्षिप्य समापयेत्याह-अत्युदारमित्यादिना ॥ ३ ॥</p>
<p>त्वद्वाक्यविभवेनाद्य श्रुतेनानेन सुन्दर ।<br>
पीतेनेवामृतेनाहमन्तर्यातोऽस्मि शीतताम् ॥ ४ ॥</p>
<p>तत्समासेन तां तावदात्मोत्पत्तिं वदाशु मे ।<br>
ततः श्रोष्यामि यत्नेन ज्ञानगर्भां गिरं तव ॥ ५ ॥</p>
<p>तेन पद्मजपुत्रेण मुनिना नारदेन तत् ।<br>
क्व कृतं वीर्यमार्येण कथयाद्य यथास्थितम् ॥ ६ ॥</p>
<p>क्व कस्मिकृतं स्थापितम् ॥ ६ ॥</p>
<p>चूडालोवाच ।</p>
<p>ततो निबध्नता तेन मनोमत्तमतङ्गजम् ।<br>
विवेकविपुलालाने शुद्धया धीवरत्रया ॥ ७ ॥</p>
<p>आलाने गजबन्धस्तम्भे । धीलक्षणया वरत्रया चर्मरज्ज्वा ॥ ७ ॥</p>
<p>तद्वीर्यं कल्पकालाग्निगलितेन्दुद्रवोपमम् ।<br>
रसानां पारदादीनां दिव्यानामनुरञ्जनम् ॥ ८ ॥</p>
<p>कल्पकालसम्बन्धिना अग्निना गलितस्येन्दोर्द्रव उपमा यस्य ।<br>
पारदकाञ्चनरूप्यादीनां रसानां शम्भुवीर्याणामनुरञ्जनमनुकारि<br>
सदृशमिति यावत् ॥ ८ ॥</p>
<p>मुनिना पार्श्वगे कुम्भे स्फाटिके विलसद्रुचौ ।<br>
अद्भुते विद्रुताकारं चन्द्रे चन्द्र इवार्पितम् ॥ ९ ॥</p>
<p>तत्र शैले बृहत्कान्ते स्थूलः पार्श्वेषु चाभितः ।<br>
गम्भीरकुक्षिः सुदृढश्चोपलाहननक्षमः ॥ १० ॥</p>
<p>तत्र शैले मेरौ । पार्श्वेष्वभितश्च स्थूलो विपुलः अत एव गम्भीरकुक्षिः ।<br>
उपलेष्वाहननमास्फालनं तत्र क्षमः । आस्फाल्यमानोऽप्यस्फुटन्निति सुदृढत्वे<br>
उपपत्तिः । ईदृशःइ स कुम्भस्तेन नारदेन सङ्कल्पजेन क्षीरेण पूरित इति<br>
परेणान्वयः ॥ १० ॥</p>
<p>सङ्कल्पितेन क्षीरेण स कुम्भस्तेन पूरितः ।<br>
अमृतापूरभिन्नेन विधिनेवामृतार्णवः ॥ ११ ॥</p>
<p>स्वसङ्कल्पसृष्टामृतापूरात्मना भिन्नेन विभक्तेन विधिना स्रष्ट्रा<br>
अरण्यश्चार्णवाविति ब्रह्मलोके श्रुतिप्रसिद्धोऽमृतार्णवो यथा पूरितस्तद्वदित्यर्थः<br>
॥ ११ ॥</p>
<p>तत्र मासाद्गतो वृद्धिं मुनिमन्दाहुतिक्रमः ।<br>
अमृताब्धौ शुभो गर्भ इन्दोरिन्दुरिवानुजः ॥ १२ ॥</p>
<p>तत्र क्षीरे स्नेहोत्सुकं मुनिं मन्दं अग्निकार्याहुतिषु क्रमयति प्रवर्तयतीति<br>
मुनिमन्दाहुतिक्रमः अमृताब्धौ इन्दोरनुजः प्रतिबिम्बेन्दुरिव ववृधे ॥ १२ ॥</p>
<p>इन्दुं मास इवापूर्णं कालेन सुषुवे घटः ।<br>
गर्भं कमलपत्राक्षं प्रसूनमिव माधवः ॥ १३ ॥</p>
<p>मासः आपूर्णमिन्दुमिव ॥ १३ ॥</p>
<p>परिपूर्णसमस्ताङ्गः कुम्भाद्गर्भो विनिर्ययौ ।<br>
इन्दुः सूक्ष्मादिवाम्भोधेरपरः क्षयवर्जितः ॥ १४ ॥</p>
<p>सूक्ष्माद्घटपरिच्छिन्नादम्भोधेः क्षीरार्णवात्क्षयवर्जितोऽपर इन्दुरिव ॥ १४ ॥</p>
<p>दिनैः कतिपयैरेव वृद्धिमभ्याजगाम सः ।<br>
अप्रमेयाङ्गसौन्दर्यः शुक्लपक्षे शशी यथा ॥ १५ ॥</p>
<p>सर्वसंस्कारसम्पन्ने स तस्मिन्नारदो मुनिः ।<br>
भाण्डाद्भाण्ड इवाशेषं विद्याधनमयोऽजयत् ॥ १६ ॥</p>
<p>सर्वैर्जातकर्माद्युपनयनान्तैः संस्कारैः सम्पन्ने तस्मिन्पुत्रे ॥ १६ ॥</p>
<p>दिनैः कतिपयैरेव विज्ञाताशेषवाङ्मयम् ।<br>
चकारैनं मुनिवरः प्रतिबिम्बमिवात्मनः ॥ १७ ॥</p>
<p>विज्ञातान्यशेषाणि वाङ्मयानि विद्यास्थनानि येन तथाविधम् ॥ १७ ॥</p>
<p>तेनाराजत पुत्रेण मुनिना मुनिनायकः ।<br>
रत्नाद्रौ प्रतिबिम्बेन सन्ध्योदित इवोडुराट् ॥ १८ ॥</p>
<p>रत्नाद्रौ स्फटिकाचले । सन्ध्योदितः पूर्ण इति यावत् ॥ १८ ॥</p>
<p>अथैनं पुत्रमादाय ब्रह्मलोकं स नारदः ।<br>
जगामाथ स्वपितरं ब्रह्माणं चाभ्यवादयत् ॥ १९ ॥</p>
<p>कृताभिवन्दनं ब्रह्मा पौत्रमादाय तं तदा ।<br>
अभिवादितवेदादिं स्वयमङ्के न्यवेशयत् ॥ २० ॥</p>
<p>ग्रहणधारणसौष्ठवपरिष्टानाय अभिमुखं वादितं वादयित्वा परीक्षितं<br>
वेदादिसर्वविद्यास्थानं यस्य तथाविधं प्रीत्याङ्के न्यवेशयेत् ॥ २० ॥</p>
<p>अथाशीर्वादमात्रेण सर्वज्ञं ज्ञानपारगम् ।<br>
पौत्रं तं कुम्भनामानं चकार कमलोद्भवः ॥ २१ ॥</p>
<p>ज्ञानायां पारं परमावधिभूतं तत्त्वज्ञानं तत्र विश्रान्तं चकार ॥ २१ ॥</p>
<p>साधो सोऽहमयं कुम्भः पौत्रोऽहं पद्मजन्मनः ।<br>
पुत्रोऽहं नारदमुनेः कुम्भनामास्मि कुम्भजः ॥ २२ ॥</p>
<p>हे साधो स कुम्भः अयं त्वत्पुरस्थोऽहम् । ननु स्त्रीणां परदैवतस्य स्वभर्तुः<br>
समक्षं धर्मज्ञया वैदर्भ्या चूडालया कथमिदमनृतमुच्यते ।<br>
शतमश्वानृते हन्ति सहस्रं तु गवानृते । आत्मानं स्वजनं हन्ति पुरुषः<br>
पुरुषानृते ॥ इति हि पूर्वरामायणे श्रीरामवचनम् । योऽन्यथा<br>
सन्तमात्मानमन्यथा प्रतिपादयेत् । किं तेन न कृतं पापं चोरेणात्मापहारिणा इति<br>
महाभारते भरतं प्रति शकुन्तलावचनं चेत्थं कुप्येतेति चेत् । नैष दोषः ।<br>
उपदेक्ष्यमाणब्रह्मविद्याप्ररोचनार्थस्य तद्वाक्यस्य<br>
तात्पर्यविषयार्थाबाधेनानृतत्वाभावात् बबरः प्रवाहणिरकामयत । स्तेनं<br>
मनोऽनृतवादिनी वाक् । ग्रावाणः प्लवन्ते<br>
इत्यादिवैदिकार्थवादवाक्यवत्प्रामाण्योपपत्तेः । तत्त्वज्ञानबलेन<br>
सार्वात्म्यप्राप्तेर्वा अहं मनुरभवं सूर्यश्च इत्यादिवामदेवोक्तिवत्सोऽहमयं<br>
कुम्भ इत्याद्युक्तिर्नानृता । न च भर्तृवञ्चनादोषः । कर्मणा मनसा वाचा सदा<br>
भर्तुर्हितं चरेत् इति वचनाद्भर्तुर्विद्याविश्वासजननेन परमहितस्यास्य वाक्यस्य<br>
वञ्चनात्वाभावादिति ॥ २२ ॥</p>
<p>निवसाम्यब्जजपुरे पित्रा सह यथासुखम् ।<br>
चत्वारः सुहृदो वेदा मम लीलाविलासिनः ॥ २३ ॥</p>
<p>मातृष्वसा मे गायत्री मम माता सरस्वती ।<br>
ब्रह्मलोके मम गृहं पौत्रस्तत्रास्मि सुस्थितः ॥ २४ ॥</p>
<p>साक्षान्मातुरभावात्पितुर्मात्रादय एव स्वस्य मात्रादय इत्याशयेनाह##-</p>
<p>यथाकाममशेषेण जगन्ति विहराम्यहम् ।<br>
लीलया परिपूर्णत्वान्न तु कार्येण केनचित् ॥ २५ ॥</p>
<p>धरां पतति मे पादौ पततो न महीतले ।<br>
रजः स्पृशन्ति नाङ्गानि ग्लानिं नायाति मे वपुः ॥ २६ ॥</p>
<p>उक्तार्थविश्वासार्थं स्वस्यां देवलिङ्गानि दर्शयति-धरामिति । मयि धरां<br>
पतति भूलोके सञ्चरति सति मे पादौ महीतले न पततः ॥ २६ ॥</p>
<p>अद्याकाशपथा गच्छन्दृष्टवांस्त्वामहं पुरः ।<br>
इह तेनागतोऽस्म्यङ्ग सर्वं कथितवानिति ॥ २७ ॥</p>
<p>एषोऽहमित्यखिलमेव यथानुभूतं ते वर्णितं ननु मया वनवासतज्ज्ञ ।<br>
सन्तो हि सङ्कथनमार्यजनोत्तमेषु निर्मान्त्यलं सुभगसंव्यवहारदक्षाः ॥<br>
२८ ॥</p>
<p>उक्तिमुपसंहरति-एष इति । हे वनवासतज्ज्ञ वनवासगुणांस्तत्फलं<br>
चित्तशुद्धिं च जानन् अहमेष उक्तप्रकारजन्मादिमानित्यखिलमेव त्वत्पृष्टं ते<br>
यथानुभूतं मया वर्णितम् । पादादौ ते इत्यादेशश्छान्दसः । आर्यजनोत्तमेषु<br>
पृच्छत्सु सन्तः सङ्कथनं निर्मान्ति कुर्वन्त्येव । यतस्ते सुभगैः सद्भिः सह<br>
प्रश्नोत्तरकथनसंव्यवहारे दक्षा अतस्त्वं यद्यदभीप्सितं तत्तत्कामं पृच्छ<br>
अहं तद्वक्तुं दक्षोऽस्मीति भावः ॥ २८ ॥</p>
<p>श्रीवाल्मीकिरुवाच ।</p>
<p>इत्युक्तवत्यथ मुनौ दिवसो जगाम सायन्तनाय विधयेऽस्तमिनो जगाम ।<br>
स्नातुं सभा कृतनमस्करणा जगाम श्यामाक्षये रविकरैश्च सहाजगाम ॥<br>
२९ ॥</p>
<p>इत्यार्षे श्रीवासिष्ठमहारामा० वा० दे० मो निर्वाणप्रकरणे पू० चूडालोपाख्याने<br>
कुम्भजननकथनं नाम षडशीतितमः सर्गः ॥ ८६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
कुम्भजननकथनं नाम षडशीतितमः सर्गः ॥ ८६ ॥</p>
<p>अष्टादशो दिवसः</p>
<h1 id="०८७">०८७</h1>
<p>सप्ताशीतितमः सर्गः ८७</p>
<p>शिखिध्वज उवाच ।</p>
<p>सर्गे स्फुरद्भिर्मत्पुण्यैर्मन्ये सम्प्रेषितो भवान् ।<br>
अलक्ष्यैः सम्भृतैरद्रौ बृहद्वातैरिवाम्बुदः ॥ १ ॥</p>
<p>कुम्भप्रशंसा राज्ञोऽत्र निजदुःखनिवेदनम् ।<br>
शिष्यत्वमुपदेश्यार्थे विश्वासश्चोपवर्ण्यते ॥</p>
<p>सर्गे जन्मपरम्परालक्षणे संसारे । सम्भृतैः सञ्चितैर्दैवाद्युगपत्परिपाकेन<br>
फलदानाय स्फुरद्भिर्मत्पुण्यैर्भवानद्रावस्मिन् मन्दराचले सम्प्रेषित इति मन्ये<br>
सम्भावयामि । बृहद्वातैः पुरोवातैः ॥ १ ॥</p>
<p>अद्य तिष्ठाम्यहं साधो धन्यानां धुरि धर्मतः ।<br>
अमृतस्यन्दिवचसा यत्त्वयास्मि समागतः ॥ २ ॥</p>
<p>त्वदुपदेशान्ममावश्यम्भाविनी कृतार्थतेति सूचनाय सिद्धवत्कृत्याह##-</p>
<p>न केचन तथा भावाश्चेतः शीतलयन्ति मे ।<br>
राज्यलाभादयोऽप्येते यथा साधुसमागमः ॥ ३ ॥</p>
<p>निरर्गलरसो यत्र सामान्येन विजृम्भते ।<br>
मुक्तरागादिमननं तत्कल्पनसुखावहम् ॥ ४ ॥</p>
<p>राज्यलाभाद्यपेक्षया साधुसमागमे उत्कर्षं दर्शयति-निरर्गलेति । यत्र<br>
यस्मिन्साधुसमागमे निरर्गलरसः अपरिच्छिन्नो ब्रह्मानन्दो मुक्तरागादिमननं<br>
यथा स्यात्तथा सामान्येन दरिद्रादिसर्वजनसाधारण्येन विजृम्भते ।<br>
तद्राज्यलाभादिकं तु कल्पनमात्रेण तुच्छसुखावहं न निरर्गलसुखावहं<br>
साधारणं चेत्यर्थः ॥ ४ ॥</p>
<p>श्रीवसिष्ठ उवाच ।</p>
<p>एवंवादिनि सैवास्य वाक्यमाक्षिप्य भूपतेः ।<br>
भूयः प्रोवाच चूडाला मुनिदारकरूपिणी ॥ ५ ॥</p>
<p>आक्षिप्य निरुध्य । विवक्षितार्थसमाप्तेः पूर्वमेवेति यावत् ॥ ५ ॥</p>
<p>चूडालोवाच ।</p>
<p>आस्तामेषा कथा तावत्सर्वं ते वर्णितं मया ।<br>
त्वं मे कथय हे साधो कस्त्वमद्रौ करोषि किम् ॥ ६ ॥</p>
<p>एषा मत्प्रशंसाकथा आस्ताम् । सर्वं त्वत्पृष्टमिति शेषः ॥ ६ ॥</p>
<p>कियत्पर्यवसानेयं भवतो वनवासिता ।<br>
सत्यं कार्यं च नोऽसत्यं वक्तुं जानन्ति तापसाः ॥ ७ ॥</p>
<p>कियान्कालः पर्यवसानभवधिर्यस्याः सा कियत्पर्यवसाना । कार्यं<br>
वनवाससाध्यं प्रयोजनं च सत्यं वद न प्रच्छादय । यतस्तापसास्त्वादृशा<br>
असत्यं वक्तुं नो जानन्ति न जानन्ति ॥ ७ ॥</p>
<p>शिखिध्वज उवाच ।</p>
<p>देवपुत्रोऽसि जानासि सर्वमेव यथस्थितम् ।<br>
लोकवृत्तान्ततज्ज्ञोऽसि किमन्यत्कथयाम्यहम् ॥ ८ ॥</p>
<p>संसारभयभीतत्वान्निवसामि वनान्तरे ।<br>
जानतोपि हि मामार्य कथयाम्येव ते मनाक् ॥ ९ ॥</p>
<p>मनाक् ईषत् । सङ्क्षेपेणेत्यर्थः ॥ ९ ॥</p>
<p>शिखिध्वजोऽहं भूपालस्त्यक्त्वा राज्यमिहास्थितः ।<br>
भृशं भीतोस्मि तत्त्वज्ञ संसृतौ जन्मनः पुनः ॥ १० ॥</p>
<p>आस्थितस्तप इति शेषः । हे तत्त्वज्ञ पुनर्जन्मनो भीतः ॥ १० ॥</p>
<p>सुखं पुनः पुनर्दुःखं पुनर्मरणजन्मनी ।<br>
भवतस्तेन तप्येऽहं तत्त्वज्ञ वनवीथिषु ॥ ११ ॥</p>
<p>भवतः जायेते । तप्ये सन्तप्तोऽस्मि तपश्चरामि च ॥ ११ ॥</p>
<p>भ्रमन्नपि दिगन्तेषु चरन्नपि परन्तपः ।<br>
नासादयामि विश्रान्तिमेकां निधिमिवाधनः ॥ १२ ॥</p>
<p>अयत्नोऽप्यफलोऽप्येको ह्यपूर्णोऽप्यस्तसङ्गतिः ।<br>
शुष्याम्यत्र वने साधो घुणक्षुण्ण इव द्रुमः ॥ १३ ॥</p>
<p>अयत्नः कुण्ठितप्रयत्नः । अफलः अप्राप्तफलः । एकोऽसहायः । अस्ता<br>
राज्यकालप्रसिद्धा साधुसङ्गतिर्लतादिसङ्गतिश्च येन । घुणैः काष्ठकीतैः<br>
क्षुण्णः क्षतः ॥ १३ ॥</p>
<p>इमामखण्डितां सम्यक् क्रियां सम्पादयन्नपि ।<br>
दुःखाद्गच्छामि दुःखौघममृतं मे विषं स्थितम् ॥ १४ ॥</p>
<p>इमामुपवासदेवातिथिपूजादिरूपाम् । अखण्डितां नियतकालावच्छिन्नाम् । विद्यां<br>
चाविद्यां च यस्तद्वेदोभयं सह । अविद्यया मृत्युं तीर्त्वा विद्ययामृतमश्नुते<br>
इत्यादिश्रुतेरमृतं अमृतत्वहेतुरिति विश्रान्तये परिगृहीतमपि<br>
कर्मसमुच्चितमुपासनं मे विश्रान्त्यजननाद्विषमिव स्थितं तत्कस्य हेतोस्तद्वद्ति<br>
भावः ॥ १४ ॥</p>
<p>चूडालोवाच ।</p>
<p>पितामहमहं पूर्वं कदाचित्पृष्टवानिदम् ।<br>
यत्क्रियाज्ञानयोरेकं श्रेयस्तद्ब्रूहि मे प्रभो ॥ १५ ॥</p>
<p>कर्मसमुच्चितोपासनान्मुक्तिरिति राज्ञो भ्रमो यावन्न निवार्यते<br>
तावदयमुपदिष्टमप्यात्मतत्त्वं न प्रतिपत्स्यत इति तन्निवारणाय स्वस्य<br>
पितामहोपदिष्टं क्रमं श्रावयति-पितामहमिति । क्रियाज्ञानयोर्मध्ये यदेकं<br>
मुक्तिकारणं तद्ब्रूहीत्यर्थः ॥ १५ ॥</p>
<p>ब्रह्मोवाच ।</p>
<p>ज्ञानं हि परमं श्रेयः कैवल्यं तेन वेत्त्यलम् ।<br>
कालातिवाहनायैव विनोदायोदिता क्रिया ॥ १६ ॥</p>
<p>वेत्ति प्रत्यक्षमनुभवति । क्रिया तु स्वर्गादिभोगविनोदाय प्रवृत्तापि तस्य<br>
फल्गुत्वादपुरुषार्थतया अनर्थानुपार्जनेनायुःकालापनोदनायैव श्रुत्या उदिता<br>
उक्तेत्यर्थः । तथा च श्रुतिः कुर्वन्नेवेह कर्माणि जिजीविषेच्छतं समाः । एवं त्वयि<br>
नान्यथेतोऽस्ति न कर्म लिप्यते नरे इति ॥ १६ ॥</p>
<p>अलब्धज्ञानदृष्टीनां क्रिया पुत्रपरायणम् ।<br>
यस्य नास्त्यम्बरं पट्टं कम्बलं किं त्यजत्यसौ ॥ १७ ॥</p>
<p>अत एवेयं श्रुतिः विद्यां चाविद्यां चेति श्रुतिश्च ज्ञानानधिकारिविषया । तत्र<br>
मृत्युतरणं स्वाभाविकदुश्चेष्टाव्यावृत्तिरमृतत्वं<br>
चापेक्षिकमभिप्रेतमित्याशयेनाह-अलब्धेति । पौत्रस्याप्यपत्यत्वात्पुत्रेत्युक्तिः ॥<br>
१७ ॥</p>
<p>वासनामात्रसारत्वादज्ञस्य सफलाः क्रियाः ।<br>
सर्वा एवाफला ज्ञस्य वासनामात्रसङ्क्षयात् ॥ १८ ॥</p>
<p>ननु ज्ञानिनोपि स्ववर्णाश्रमोचितकर्मकुर्वाणा दृश्यन्ते<br>
तत्कथमलब्धज्ञानदृष्टीनामेव क्रियाशरणं तत्राह-वासनेति ।<br>
श्रद्धधानो रागी वा विहितनिषिद्धकर्मफलं भुङ्क्ते । न च<br>
कर्तृत्वभोक्तृत्ववासनानाशे श्रद्धा सृष्टो वा सम्भवतीति भावः ।<br>
मात्रशब्दः कार्त्स्न्यपरः ॥ १८ ॥</p>
<p>सर्वा हि वासनाभावे प्रयान्त्यफलतां क्रियाः ।<br>
अशुभाः फलवन्त्योपि सेकाभावे लता इव ॥ १९ ॥</p>
<p>किमशुभा अपि क्रियास्तथैव । ओमित्याह-सर्वा हीति । फलवन्त्योऽपीति ।<br>
यत्रारब्धफला अपि क्रिया बाधितानुवृत्तिमात्रेण सफलशुष्कलताप्राया भवन्ति<br>
तत्रानारब्धफला नश्यन्तीति किं वाच्यम् । तरवो यत्र दह्यन्ते तृणानां तत्र का<br>
कथा इति न्यायादिति भावः ॥ १९ ॥</p>
<p>ऋत्वन्तरे यथा याति विलयं पूर्वमार्तवम् ।<br>
तथैव वासनानाशे नाशमेति क्रियाफलम् ॥ २० ॥</p>
<p>ऋत्वन्तरे ग्रीष्मशरदादौ । पूर्वमार्तवमृतुलिङ्गं नीहारजलधरादि ॥ २० ॥</p>
<p>न स्वभावेन फलति यथा शरलता फलम् ।<br>
क्रिया निर्वासना पुत्र फलं फलति नो तथा ॥ २१ ॥</p>
<p>निर्वासनापि क्रिया कुतो न फलतीति चेत्काशलतावत्स्वभावादेवेत्याह-नेति ॥ २१ ॥</p>
<p>सयक्षवासनो बालो यक्षं पश्यति नान्यथा ।<br>
सदुःखवासनो मूढो दुःखं पश्यति नान्यथा ॥ २२ ॥</p>
<p>सुखदुःखभोगयोग्योऽहमिति वासनैव वा तत्तदुद्भवबीजं यक्षभ्रान्तिफले<br>
बालयक्षवासनावदित्याशयेनाह-सयक्षेति ॥ २२ ॥</p>
<p>आकारभासुराप्युच्चैर्न ददाति फलं क्रिया ।<br>
शुभाशुभा वा तज्ज्ञस्य फुल्ला शरलता यथा ॥ २३ ॥</p>
<p>वासना चेह नास्त्येव साहङ्कारादिरूपिणी ।<br>
असत्यैवोदिता मौर्ख्यान्मरुभूमाविवाम्बुधिः ॥ २४ ॥</p>
<p>ननु अज्ञदशायामर्थक्रियासमर्थत्वात्सत्याया वासनायाः कथं ज्ञानेन<br>
बाधस्तत्राह-वासनेति । इह अज्ञदशायामपि ॥ २४ ॥</p>
<p>यस्य मौर्ख्यं क्षयं यातं सर्वं ब्रह्मेति भावनात् ।<br>
नोदेति वासना तस्य प्राज्ञस्येवाम्बुधिर्मरौ ॥ २५ ॥</p>
<p>प्राक्तनवासनानाशेऽपि ज्ञानोदयोत्तरमुत्पन्नया तया क्रिया फलतु तत्राह##-</p>
<p>वासनामात्रसन्त्यागाज्जरामरणवर्जितम् ।<br>
पदं भवति जीवोऽन्तर्भूयो जन्मविवर्जितम् ॥ २६ ॥</p>
<p>पदं परमपुरुषार्थवस्तु ॥ २६ ॥</p>
<p>सवासनं मनो ज्ञेयं ज्ञानं निर्वासनं मनः ।<br>
ज्ञानेन ज्ञेयमभ्येत्य पुनर्जीवो न जायते ॥ २७ ॥</p>
<p>पितामहोक्तिमुपसंहरति-ज्ञानेनेति ॥ २७ ॥</p>
<p>चूडालोवाच ।</p>
<p>ज्ञानमेव परं श्रेय इति ब्रह्मादयोऽपि ते ।<br>
प्राहुर्महान्तो राजर्षे त्वं किमज्ञानवान्स्थितः ॥ २८ ॥</p>
<p>अज्ञानवान् ज्ञानं विहाय तप एव मोक्षहेतुरिति निश्चित्य किं स्थित इत्यर्थः ॥ २८ ॥</p>
<p>इतः कमण्डलुरितो दण्डकाष्ठमितो बृसी ।<br>
इत्यनर्थविलासेऽस्मिन्रमसे किं महीपते ॥ २९ ॥</p>
<p>विवेकहीनस्य बहिर्मुखस्य दण्डकमण्डल्वाद्यल्पमपि ममतादिविषयतया<br>
अनर्थायालमित्याशयेनाह-इत इति ॥ २९ ॥</p>
<p>कोऽहं कथमिदं जातं कथं शाम्यति चेति भोः ।<br>
राजन्नावेक्षसे कस्मात्किमज्ञ इव तिष्ठसि ॥ ३० ॥</p>
<p>यदि तपोऽप्यनर्थो हेयस्तर्हि क उपादेयस्तमाह-कोऽहमिति । नावेक्षसे न विचारयसि ॥<br>
३० ॥</p>
<p>कथं बन्धः कथं मोक्ष इति प्रश्नानुदाहरन् ।<br>
पारावारविदां पादान्कस्माद्राजन्न सेवसे ॥ ३१ ॥</p>
<p>विचार इव गुर्वभिगमनसेवनपरिप्रश्नादयोऽप्युपादेया इति दर्शयति-कथमिति ।<br>
संसारसमुद्रस्य पारं परतीरं सन्मात्ररूपः शोधिततत्पदार्थः ।<br>
अवारमपरतीरं चिन्मात्ररूपः<br>
शोधितत्वम्पदार्थस्तदखण्डैक्यलक्षणवाक्यार्थविदामित्यर्थः । अथवा<br>
पारावारः परमानन्दसमुद्रस्तद्विदामित्यर्थः ॥ ३१ ॥</p>
<p>दुःस्पन्दसंविदा शैलकोटरे क्रिययानया ।<br>
जीवितं क्षिपयन्किं त्वं शिलाकीटवदास्थितः ॥ ३२ ॥</p>
<p>दुःस्पन्दा व्रतोपवासशीतोष्णादिदुःखदप्रवृत्त्युन्मुखी आत्मसंविद्यस्यां<br>
तथाविधया अनया तपःक्रियया जीवितमायः क्षिपयन् ॥ ३२ ॥</p>
<p>साधूनां समदृष्टीनां परिप्रश्नेन सेवया ।<br>
सङ्गमेन च सा युक्तिर्लभ्यते मुच्यते यया ॥ ३३ ॥</p>
<p>सा त्वदभिलषितविश्रान्तिसुखप्रदा ज्ञानयुक्तिः ॥ ३३ ॥</p>
<p>साधुनैव समं ग्रासं भुञ्जानो वनकोटरे ।<br>
तिष्ठावष्टब्धदुश्चेष्टो धराविवरकीटवत् ॥ ३४ ॥</p>
<p>तर्हि मयेदानीं कथं स्थेयं तदाह-साधुनैवेति । अवष्टब्धा<br>
निरुद्धास्तपःक्लेशादिबहिर्मुखदुश्चेष्टा येन तथाविधः सन् साधुना गुरुणा<br>
सममेव ग्रासमाहारं भुञ्जानस्तत्सेवापरस्तदुपदिष्टार्थे<br>
धराविवरकीटवन्निश्चलस्तिष्ठेत्यर्थः ॥ ३४ ॥</p>
<p>श्रीवसिष्ठ उवाच ।</p>
<p>कान्तया देवरूपिण्या तयैवं प्रतिबोधितः ।<br>
अश्रुपूर्णमुखो वाक्यं शिखिध्वज उवाच ह ॥ ३५ ॥</p>
<p>शिखिध्वज उवाच ।</p>
<p>अहो नु बोधितोऽस्म्यद्य चिरात्सुरसुत त्वया ।<br>
मौर्ख्यादार्यसमासङ्गं मुक्त्वाहमवसं वने ॥ ३६ ॥</p>
<p>अहो नु मे क्षयं यातं मन्ये पापमशेषतः ।<br>
यत्त्वमेव समागत्य सम्प्रबोधयसीह माम् ॥ ३७ ॥</p>
<p>गुरुस्त्वं मे पिता त्वं मे मित्रं त्वं मे वरानन ।<br>
शिष्यो नमस्करोम्यद्य पादौ तव कृपां कुरु ॥ ३८ ॥</p>
<p>यदुदारतमं वेत्सि यस्मिन् ज्ञाते न शोच्यते ।<br>
भवामि निर्वृतो येन तद्ब्रह्मोपदिशाशु मे ॥ ३९ ॥</p>
<p>निर्वृतः सुखविश्रान्तः ॥ ३९ ॥</p>
<p>घटज्ञानादयो ज्ञाने विभागाः सन्त्यनेकशः ।<br>
ज्ञानानां परमं ज्ञानं कतरत्तारकं भवेत् ॥ ४० ॥</p>
<p>ज्ञानमेव परं श्रेय इति यत्त्वया परमं ज्ञानं तारकमुक्तं तदेतेषां<br>
ज्ञानानां मध्ये कतरद्भवेत् । किमीदृशं तटस्थविषयमेव<br>
तज्ज्ञानमुतान्यादृशमिति भावः ॥ ४० ॥</p>
<p>चूडालोवाच ।</p>
<p>यद्युपादेयवाक्योऽहं राजर्षे तद्वदामि ते ।<br>
यथा ज्ञानमिदं किञ्चिन्न वक्ष्ये स्थाणुकाकवत् ॥ ४१ ॥</p>
<p>श्रद्धस्वसोम्येति श्रुतेरश्रद्दधानेषु कृतोऽप्युपदेशः स्थाणोरग्रे<br>
काकरुतवद्व्यर्थो निन्द्यश्चेति प्रथमं श्रद्दधानो भवेत्याह-यदीति । तत्तर्हि<br>
इदं त्वत्पृष्टं ज्ञानं यथा यादृशं तद्वदामि वक्ष्यामि ॥ ४१ ॥</p>
<p>अनुपादेयवाक्यस्य वक्तुः पृष्टस्य लीलया ।<br>
व्रजन्त्यफलतां वाचस्तमसीवाक्षसंविदः ॥ ४२ ॥</p>
<p>लीलया अनास्थया पृष्टस्य वक्तुर्वाचः । अक्षसंविदश्चक्षुःसन्निकर्षाः ॥ ४२ ॥</p>
<p>शिखिध्वज उवाच ।</p>
<p>यद्वक्षि तदुपादेयं मया विधिरिव श्रुतेः ।<br>
अविचारितमेवाशु सत्यमेतद्वचो मम ॥ ४३ ॥</p>
<p>श्रुतेः स्वर्गकामो यजेतेत्यादिविधिर्निर्दोषप्रामाण्येन निश्चितः<br>
शिष्टैर्मुक्तसंशयमुपादीयते तद्वदुपादेयमित्यर्थः । अविचारितं<br>
प्रामाण्यसंशयेनादिकल्पितम् ॥ ४३ ॥</p>
<p>चूडालोवाच ।</p>
<p>यथा बालः पितुर्वाक्यं मुक्तहेतूपपादनम् ।<br>
आदत्ते हि तथैव त्वं गृहाणैतद्वचो मम ॥ ४४ ॥</p>
<p>मुक्तं हेतुभिरुपपादनं यस्य तथाविधमपि प्रमाणबुद्ध्या यथा आदत्ते ॥ ४४ ॥</p>
<p>श्रवणानन्तरं बुद्ध्या शुभमित्येव भावयन् ।<br>
शृणु गीतमिव त्यक्त्वा हेत्वर्थित्वं वचो मम ॥ ४५ ॥</p>
<p>शुभं स्वहितमित्येव भावयन् । कर्णसुखावहं गीतं गानमिव प्रीत्या शृणु ॥ ४५<br>
॥</p>
<p>स्वचरितसदृशं तथोदयन्त्याश्चिरसमयेन विबोधनं च बुद्धेः ।<br>
भवभयसुतरं महामतीनां शृणु कथयामि कथाक्रमं मनोज्ञम् ॥<br>
४६ ॥</p>
<p>तत्रादौ देहाद्यभिमानत्याजनाय दुःखनिदानोपदर्शनाय च मणिकाचोपाख्यानं<br>
हस्तिकाख्यानं च श्रावयितुमवतारयति-स्वचरितेति । स्वस्य तव चरितेन सदृशं<br>
तथा मन्दमतीनामपि बुद्धेश्चिरसमयेन विचारोदयद्वारा उदयन्त्या<br>
बुद्धेर्विबोधनं महामतीनां च सद्य एव भवभयं सुतरं यस्मात्तथाविधम् ।<br>
विशेषणपरनिपातश्छान्दसः । ईदृशं कथाक्रमं कथयामि शृण्वित्यर्थः ॥<br>
४६ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाण० पू० चू०<br>
शिखिध्वजावबोधो नाम सप्ताशीतितमः सर्गः ॥ ८७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजावबोधो नाम सप्ताशीतितमः सर्गः ॥ ८७ ॥</p>
<h1 id="०८८">०८८</h1>
<p>अष्टाशीतितमः सर्गः ८८</p>
<p>चूडालोवाच ।</p>
<p>अस्ति कश्चित्पुमान् श्रीमान् स्थानं नित्यविरुद्धयोः ।<br>
गुणलक्ष्म्योरशेषेण यथाब्धिर्वाडवाम्बुनोः ॥ १ ॥</p>
<p>मौर्ख्याच्चिन्तामणिं प्राप्तमुपेक्ष्य तपसा चिरात् ।<br>
काचं कश्चिन्मणिभ्रान्त्या जग्राहेति कथोच्यते ॥</p>
<p>नित्या परस्परविरुद्धयोः औदार्यवैराग्यसर्वस्वत्यागादिगुणस्य लक्ष्म्याः<br>
सम्पदश्च स्थानमावासभूतः । यथा अब्धिर्वडवानलस्य अम्बुनश्च्य विरुद्धयोः<br>
स्थानं तद्वत् ॥ १ ॥</p>
<p>कलावानस्त्रकुशलो व्यवहारविचक्षणः ।<br>
सर्वसङ्कल्पसीमान्तो न तु जानाति तत्पदम् ॥ २ ॥</p>
<p>तत्परमात्मपदं तु न जानाति ॥ २ ॥</p>
<p>अनन्तयत्नसंसाध्ये स चिन्तामणिसाधने ।<br>
प्रवृत्तो वाडवो वह्निरब्धिसंशोषणे यथा ॥ ३ ॥</p>
<p>सा किं चकार तदाह-अनन्तेति ।<br>
अनन्तैस्तपोजपदेवताप्रार्थनान्वेषणादिगोचरैर्यत्नैः संसाध्ये चिन्तामणेः<br>
साधने तप-आदौ प्रवृत्तः ॥ ३ ॥</p>
<p>तस्य यत्नेन महता कालेनाध्यवसायिनः ।<br>
सिद्धश्चिन्तामणिः किंवा न सिद्ध्यत्युद्यतात्मनाम् ॥ ४ ॥</p>
<p>अध्यवसायिनो दृढनिश्चयवतस्तस्य महता तीव्रायासेन यत्नेनाल्पकालेनैव<br>
चिन्तामणिः सिद्धोऽग्रे स्थितः । दृढोद्योगे फलावश्यम्भावनियम इति दर्शयति##-</p>
<p>प्रवृत्तिमुद्यमं प्रज्ञां प्रयुङ्क्ते चेदखेदवान् ।<br>
अकिञ्चनोऽपि शक्तत्वं समवाप्नोत्यविघ्नतः ॥ ५ ॥</p>
<p>प्रज्ञामिति । आश्रित्येति शेषः ॥ ५ ॥</p>
<p>मणिमग्रे स्थितप्रायं हस्तप्राप्यं ददर्श सः ।<br>
मेरावुदयशृङ्गस्थो मुनिरिन्दुमिवोदितम् ॥ ६ ॥</p>
<p>यथा कश्चिदुदयाचलशृङ्गस्थो मुनिस्तत्रैवोदितमिन्दुं हस्तप्राप्यमपि भ्रान्त्या<br>
मेरावुदितं दूरतरस्थमिव दुष्प्रापं पश्यति तद्वद्ददर्शेत्यर्थः ॥ ६ ॥</p>
<p>बभूव मणिराजेन्द्रे न तु निश्चयवानसौ ।<br>
राज्ये द्रागिति सम्प्राप्ते सुदीन इव पामरः ॥ ७ ॥</p>
<p>अत एव मणिराजानां इन्द्रे ईश्वरे तस्मिंश्चिन्तामणौ निश्चयवान्स न बभूव ।<br>
सुदीनो दरिद्रतमः ॥ ७ ॥</p>
<p>इदं सञ्चिन्तयामास मनसा स्मयशालिना ।<br>
सम्प्राप्तोपेक्षया दीर्घदुःखसम्भ्रमशालिना ॥ ८ ॥</p>
<p>स्मयो विस्मयस्तच्छालिना । सम्भ्रमशालिना भ्रान्तेन मनसा । इदं<br>
वक्ष्यमाणप्रकारम् ॥ ८ ॥</p>
<p>अयं मणिर्मणिर्नायं मणिश्चेत्तद्भवेन्न सः ।<br>
स्पृशामि न स्पृशाम्येनं कदाचित्स्पर्शतो व्रजेत् ॥ ९ ॥</p>
<p>अयं मणिरिति आपातज्ञानम् । नायं मणिरिति भ्रमः । मणिश्चेत्स्यात्तत्तर्हि स<br>
मत्प्रत्यक्षो न भवेत् तत्तर्हि परीक्षणाय स्पृशामि स्पृशेयमितीच्छाभिलाषः । न<br>
स्पृशामि न स्पृशेयम् । यतः कदाचिन्मणिश्चेदभाग्यस्य मम<br>
स्पर्शतोऽन्तर्धानं व्रजेत् ॥ ९ ॥</p>
<p>नैतावतैव कालेन मणीन्द्रः किल सिद्ध्यति ।<br>
यत्नेन जीवितान्तेन सिद्ध्यतीत्यागमक्रमः ॥ १० ॥</p>
<p>इति शङ्कायां बीजमाह-नैताव्रतेति । आगमोऽत्रैतिह्यं तत्क्रमः ॥ १० ॥</p>
<p>कृपणः कूणितेनाक्ष्णा लोलालातलतोपमम् ।<br>
रत्नालोकं प्रपश्यामि द्विचन्द्रत्वमिव भ्रमात् ॥ ११ ॥</p>
<p>कथं तद्वि प्रत्यक्षं रत्नालोकदर्शनं तत्राह-कृपण इति । कृपणोऽहं<br>
स्वरार्पण्यवशात्कूणितेन भ्रान्तिसङ्कुचितेनाक्ष्णा लोलालातकल्पिपलतोपमं<br>
रत्नालोकं भ्रमात्प्रपश्यामि ॥ ११ ॥</p>
<p>कुत एतावती स्फीता भाग्यसम्पन्ममागता ।<br>
अधुनैव यदाप्नोमि मणीन्द्रं सर्वसिद्धिदम् ॥ १२ ॥</p>
<p>भाग्यं पुण्यन्न् तत्सम्पत् ॥ १२ ॥</p>
<p>केचिदेव महान्तस्ते महाभाग्या भवन्ति हि ।<br>
येषामल्पेन कालेन भवन्त्यभिमुखाः श्रियः ॥ १३ ॥</p>
<p>अहमल्पतपाः साधुवराको मानुषः किल ।<br>
सिद्धयः कथमायान्ति मामभाग्यैकभाजनम् ॥ १४ ॥</p>
<p>एवं विकल्पसङ्कल्पैश्चिरमज्ञः परामृशन् ।<br>
न मणिग्रहणे यत्नमकार्षीन्मौर्ख्यमोहितः ॥ १५ ॥</p>
<p>न यदा येन लब्धव्यं न तत्प्राप्नोत्यसौ तदा ।<br>
चिन्तामणिरवाप्तोऽपि दुर्धिया हेलयोज्झितः ॥ १६ ॥</p>
<p>कुतो नाकार्षीत्तत्राह-न यदेति । लब्धव्यं यदिति शेषः ॥ १६ ॥</p>
<p>इति तस्मिन्स्थिते यातो मणिरुड्डीय सिद्धयः ।<br>
त्यजन्ति ह्यवमन्तारं शरो गुणमिवोज्झितः ॥ १७ ॥</p>
<p>किमर्थमुड्डीय गतस्तत्राह-सिद्धयः त्यजन्ति हीति । यथा मौर्व्या उज्झितः शरो<br>
गुणं नोर्वी त्यजति तद्वत् ॥ १७ ॥</p>
<p>हत्वा प्राज्ञपदं पुंसः संयान्ति किल सिद्धयः ।<br>
आगताः सम्प्रयच्छन्ति सर्वं यान्त्यसहृत्यलम् ॥ १८ ॥</p>
<p>ननु त्वया स पुरुषो व्यवहारविचक्षण इति कथोपक्रमे उक्तं तस्य सा विचक्षणता<br>
मणिसिद्धिकाले क्व गता तत्राह-हत्वेति । सिद्धय आगताः सत्यः पुंसः<br>
प्राज्ञपदं विचक्षणतां सम्प्रयच्छन्ति । असहति असहमाने उपेक्षके तु पुंसि अलं<br>
यान्ति । अपगच्छन्त्यश्च । सर्व तस्य प्राक्तनमपि प्राज्ञपदं विचक्षणत्वं हत्वा<br>
विनाश्य संयान्ति किलेत्यर्थः । यथाहुः न देवा दण्डमादाय<br>
दण्डयन्त्यपराधिनम् । बुद्धिं तस्यापकर्षन्ति तेनासौ दण्ड्यते स्वतः इति ॥ १८ ॥</p>
<p>पुमान्भूयः क्रियायत्नं चक्रे रत्नेन्द्रसाधने ।<br>
नोद्विजन्ते स्वकार्येषु जना अध्यवसायिनः ॥ १९ ॥</p>
<p>ददर्शाथ कचद्रूपं काचखण्डमखण्डितम् ।<br>
हसद्भिर्वञ्चकैः सिद्धैः पुरस्कृतमलक्षितैः ॥ २० ॥</p>
<p>हसद्भिः परिहासपरैरत एव वञ्चकैः सिद्धैः पुरस्कृतमग्रे स्थापितम् ॥ २० ॥</p>
<p>अयं चिन्तामणिरिति मूढस्तस्मिन्स वस्तुताम् ।<br>
बुबुधे मोहितो ह्यज्ञो मृदं हेमेति पश्यति ॥ २१ ॥</p>
<p>वस्तुतां उपादेयताम् ॥ २१ ॥</p>
<p>अष्टौ षष्ठं द्विषं मित्रं रज्जुं सर्पं स्थलं जलम् ।<br>
चन्द्रौ द्वौ कुरुते चित्तगतो मोहोऽमृतं विषम् ॥ २२ ॥</p>
<p>मोहस्यान्यथाकारितां प्रसिद्धामुदाहरति-अष्टाविति । अष्टौ<br>
पदार्थान्कदाचित्सङ्ख्याव्यामोहात् षष्ठं षट् कुरुते । एवं द्विषं मित्रं कुरुते<br>
इत्यादि योज्यम् ॥ २२ ॥</p>
<p>तं दग्धमणिमादाय प्राक्तनीं च श्रियं जहौ ।<br>
सर्वं चितामणेरस्मात्प्राप्यते किं धनैरिह ॥ २३ ॥</p>
<p>दग्धशब्दो निन्दापरः । श्रियं धनधान्यादिसम्पदम् ॥ २३ ॥</p>
<p>देशोऽयमसुखो रूक्षो जनैः पापिभिरावृतः ।<br>
किं तद्गेहं गतप्रायं किं नाम मम बन्धवः ॥ २४ ॥</p>
<p>एवं देशगृहवन्ध्वादीनपि भ्रमात्स जहावित्याह-देश इति । रूक्षः<br>
स्निग्धजनशून्यः । गतप्रायं जीर्णमिति यावत् ॥ २४ ॥</p>
<p>दूरं गत्वा यथाकामं सुखं तिष्ठामि सम्पदा ।<br>
इत्यादाय मणिं मूढः शून्यकाननमाययौ ॥ २५ ॥</p>
<p>मणिं काचखण्डम् । ॥ २५ ॥</p>
<p>तत्र काचकणेनासौ तेन तामाप्दं ययौ ।<br>
कज्जलाद्रेरिव निभा मौर्ख्यस्यैवाङ्ग या समा ॥ २६ ॥</p>
<p>या आपत् कज्जलाद्रेर्निभा कान्तिरिव गाढनीला । मौर्ख्यस्यैव या समा अनुरूपा ।<br>
मृत्युरूपेति यावत् ॥ २६ ॥</p>
<p>दुःखानि मौर्ख्यविभवेन भवन्ति यानि नैवापदो न च जरामरणेन तानि ।<br>
सर्वापदां शिरसि तिष्ठति मौर्ख्यमेकं कृष्णं जनस्य वपुषामिव<br>
केशजालम् ॥ २७ ॥</p>
<p>तस्मान्मौर्ख्यमेव दुःखहेतुषु पराकाष्ठेत्युपसंहरति-दुःखानीति ।<br>
मौर्ख्यविभवेन यानि दुःखानि प्रसिद्धानि तानि सर्वस्वनाशादेरापदः<br>
सकाशान्नापि जरया मरणेन वा भवन्ति मौर्ख्यापगमे<br>
तत्त्वविदामापदादिसहस्रेभ्योऽपि दुःखादर्शनात् हेमपर्यङ्के शयानस्यापि सति<br>
मौर्ख्ये दुःखसहस्रदर्शनाच्च । अतः सर्वापदां शिरसि मौर्ख्यमेवैकं तिष्ठति<br>
। यथा जनस्य सर्वस्य शिरसि कृष्णं केशजालं तिष्ठति तद्वदित्यर्थः ॥ २७ ॥</p>
<p>इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चूडा०<br>
मणिकाचोपाख्यानं नामाष्टाशीतितमः सर्गः ॥ ८८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मणिकाचोपाख्यानं नामाष्टाशीतितमः सर्गः ॥ ८८ ॥</p>
<h1 id="०८९">०८९</h1>
<p>एकोननवतितमः सर्गः ८९</p>
<p>चूडालोवाच ।</p>
<p>अथेममपरं रम्यं वृत्तान्तं शृणु भूमिप ।<br>
परं प्रबोधनं बुद्धेः साधो सदृशमात्मनः ॥ १ ॥</p>
<p>बद्धविन्ध्यगजेन्द्रस्य यत्नाच्छित्त्वापि बन्धनम् ।<br>
अनिघ्नतो रिपुं प्राप्तं खाते पातोऽन्न वर्ण्यते ॥</p>
<p>अत्र हस्तिकाख्यानमपि निदर्शनमतस्तदपि शृण्वित्याह-अथेति ।<br>
वृत्तान्तमाख्यानम् । आत्मनस्तव सदृशम् ॥ १ ॥</p>
<p>अस्ति विन्ध्यवने हस्ती महायूथपयूथपः ।<br>
आगस्त्या शुद्धया बुद्ध्या विन्ध्येनेवोदितः स्वतः ॥ २ ॥</p>
<p>अगस्त्यस्येयमागस्ती तया । सूर्यतिष्य-इति यलोपः । चिरस्याज्ञापरिपालनाच्छुद्धया<br>
प्रसन्नया अनुग्रहबुद्ध्या विन्ध्येन [विन्ध्यात्मना स्वेन<br>
प्राक्तनोन्नतरूपेणेत्यर्थः ।] स्वतः प्राक्तनोन्नतरूपेणोदितः प्रादुर्भूत<br>
इवेत्युत्प्रेक्षा ॥ २ ॥</p>
<p>वज्रार्चिर्विषमौ दीर्घौ तस्यास्तां दशनौ सितौ ।<br>
कल्पानलशिखातुल्यौ सुमेरून्मूलनक्षमौ ॥ ३ ॥</p>
<p>वज्रस्यार्चिषी ज्वाले इव विषमौ तीक्ष्णौ ॥ ३ ॥</p>
<p>स बद्धो लोहजालेन हस्तिपेन किलाभितः ।<br>
मुनीन्द्रेणेव विन्ध्याद्रिरुपेन्द्रेणेव वा बलिः ॥ ४ ॥</p>
<p>लोहमयेन जालेन । मुनीन्द्रेण अगस्त्येन ॥ ४ ॥</p>
<p>निबद्धो यन्त्रणामाप शस्त्रकुम्भार्दितो गजः ।<br>
तां जगाम व्यथां धीरो नवाग्नौ पुरमेति याम् ॥ ५ ॥</p>
<p>यन्त्रणां नियन्त्रणाम् । कदाप्यसम्भावितत्वादलौकिकत्वाच्च नवे अपूर्वे<br>
हरशराग्नौ दह्यमानं त्रिपुरं यां व्यथामेति ताम् ॥ ५ ॥</p>
<p>रिपौ हस्तिपके दूरादपश्यति स वारणः ।<br>
अयःसमुद्गके यस्मिन्निनाय दिवसत्रयम् ॥ ६ ॥</p>
<p>समुद्गके जालसम्पुटे ॥ ६ ॥</p>
<p>खेदान्निगडनिर्भेदे यत्नवान्स मतङ्गजः ।<br>
चकार किङ्किणीक्वाणं मुखोद्घातैरथान्यदा ॥ ७ ॥</p>
<p>किङ्किणीनामिव क्वाणं ध्वनिम् ॥ ७ ॥</p>
<p>दन्ताभ्यां यत्नतस्ताभ्यां मुहूर्तद्वितयेन सः ।<br>
बभञ्ज शृङ्खलाजालं स्वर्गार्गलमिवासुरः ॥ ८ ॥</p>
<p>स्वर्गस्यामरावत्या अर्गलं कवाटविष्कम्भम् । असुरो बलिरिव ॥ ८ ॥</p>
<p>तं तस्य निगडच्छेदमपश्यद्दूरतो रिपुः ।<br>
बलेः स्वर्गावदलनं हरिर्मेरुतलादिव ॥ ९ ॥</p>
<p>तस्य विच्छिन्नपाशस्य मूर्ध्नि तालतरो रिपुः ।<br>
पपात क्रमतः स्वर्गं हरिर्मेरोर्बलेरिव ॥ १० ॥</p>
<p>रिपुर्हस्तिपकः ॥ तालतरोस्तालतरुमारुह्य ततस्तस्य हस्तिनो मूर्ध्नि पपात । यथा<br>
बलियज्ञे पदत्रयमितां भुवं प्रतिगृह्य प्रथमेन पदेन भुवं द्वितीयेन<br>
स्वर्गमिति क्रमतस्तृतीयपादपूर्तये भेरोः सकाशाद्बलेर्मूर्ध्नि पपात<br>
तद्वदित्यर्थः ॥ १० ॥</p>
<p>स पतन्पादपद्माभ्यामप्राप्य करिणः शिरः ।<br>
पपातोर्व्यां फलं पक्वं वाताहतमिवाकुलः ॥ ११ ॥</p>
<p>तं पुरः पतितं दृष्ट्वा महेभः करुणां ययौ ।<br>
स्फुरत्स्फारगुणाः सन्तः सन्ति तिर्यग्गतावपि ॥ १२ ॥</p>
<p>करुणादयाम् ॥ १२ ॥</p>
<p>पतितं दलयामीति किं नाम मम पौरुषम् ।<br>
वारणोऽपीति कलयन्न जघान स तं रिपुम् ॥ १३ ॥</p>
<p>इति कलयंश्चिन्तयन्सन् ॥ १३ ॥</p>
<p>केवलं निगडव्यूहं विदार्याभिजगाम ह ।<br>
विततं सेतुमुत्सार्य विपुलौघ इवाम्भसः ॥ १४ ॥</p>
<p>निगडव्यूहं शृङ्खलजालम् ॥ १४ ॥</p>
<p>दयामाश्रित्य मातङ्गो भङ्क्त्वा जालं जगाम ह ।<br>
विदार्य मेघसङ्घातं नभसीव दिवाकरः ॥ १५ ॥</p>
<p>गते गजे समुत्तस्थौ हस्तिपः स्वस्थदेहधीः ।<br>
गजेनैव समं तस्य व्यथा दूरतरं गता ॥ १६ ॥</p>
<p>स्वस्थो देहो धीश्च यस्य तथाविधः सन् ॥ १६ ॥</p>
<p>प्रोच्चलत्तालशिखरात्स तथा पतितोऽपि सन् ।<br>
न भेदमाप दुर्भेदा मन्ये देहा दुरात्मनाम् ॥ १७ ॥</p>
<p>भेदं शिरःपादादिभङ्गम् ॥ १७ ॥</p>
<p>वर्धते प्रावृषीवाभ्रं कुकार्येष्वसतां बलम् ।<br>
आसीदधिकमुत्साही स च चङ्क्रमणे तदा ॥ १८ ॥</p>
<p>चक्रमणे पद्भ्यां चलने ॥ १८ ॥</p>
<p>वारणारिरसिद्धाङ्गो गतेभो दुःखमाययौ ।<br>
आगत्योपगतेऽन्तर्धिं निधान इव वर्धनः ॥ १९ ॥</p>
<p>न सिद्धे अङ्गे स्वप्रयुक्तोपायौ यस्य । अत एव गतेभः ॥ १९ ॥</p>
<p>सोऽन्वियेष गजं यत्नाद्गुल्मकान्तरितं वने ।<br>
पयोदपिण्डितं भोक्तुं राहुरिन्दुमिवाम्बरे ॥ २० ॥</p>
<p>पयोदैः पिण्डितं छन्नम् ॥ २० ॥</p>
<p>चिरेणालभतेभेन्द्रं कस्मिंश्चित्कानने स्थितम् ।<br>
विश्रान्तं तं तरुतले समरादिव निर्गतम् ॥ २१ ॥</p>
<p>अथ यत्र स्थितो नागस्तत्र तद्बन्धनक्षमम् ।<br>
परया राजसामग्र्या गजलम्पटभूमया ॥ २२ ॥</p>
<p>तत्र सन्निधौ । गजे लम्पटानामासक्तजनानां भूमा बाहुल्यं यस्यां तथाविधया<br>
राजप्रयुक्तया खातसामग्र्या ॥ २२ ॥</p>
<p>स खातवलयं चक्रे हस्तिपः काननेऽभितः ।<br>
सर्वदिक्कं विधिर्भूमौ समुद्रवलयं यथा ॥ २३ ॥</p>
<p>विधिः स्रष्टा ॥ २३ ॥</p>
<p>उपर्यस्थगयद्बाललतौघेन स तं शठः ।<br>
शून्यतातन्तुजालेन शरत्काल इवाम्बरम् ॥ २४ ॥</p>
<p>शठो वञ्चकः । शून्यतापिधायकतन्तुजालप्रायेण शुभ्राभ्रपटलेन<br>
शरत्कालोऽम्बरमिव तं खातमुपरि बाललताजालेनास्थगयत् आच्छादितवान् ॥ २४ ॥</p>
<p>दिनैः कतिपयैरेव वारणो विहरन्वने ।<br>
तस्मिन्निपतितः खाते शुष्काब्धाविव पर्वतः ॥ २५ ॥</p>
<p>व्रजन्पर्याकृतौ कूपे पातालतलभीषणे ।<br>
खातशुष्काब्ध्यधोभागे गजरत्नसमुद्गके ॥ २६ ॥</p>
<p>पर्याकृतौ वलयाकारे तस्मिन् कूपे खातशुष्काब्ध्यधोभागे व्रजन्नपि स गजः इति<br>
अनया रीत्या गजरत्नसमुद्गके भूयो दृढं बद्धः सन्नद्यापि तिष्ठतीति<br>
परेणान्वयः ॥ २६ ॥</p>
<p>इति भूयो दृढं बद्धस्तेन हस्तिपकेन सः ।<br>
तिष्ठत्यद्यापि दुःखेन भूसद्मनि यथा बलिः ॥ २७ ॥</p>
<p>अहनिष्यत्पुरैवासौ यद्यग्रे पतितं रिपुम् ।<br>
तन्नालप्स्यत्ततो दुःख गजः खातनिबन्धनम् ॥ २८ ॥</p>
<p>यद्यहनिष्यत् ततस्तदा खातनिबन्धनं दुःखं नालक्ष्यत ॥ २८ ॥</p>
<p>मौर्ख्यादागामिन कालं वर्तमानक्रियाक्रमैः ।<br>
अशोधयन्नरो दुःखं याति विन्ध्यगजो यथा ॥ २९ ॥</p>
<p>अत एव बुद्धिमानागामिकालमिदानीमेव<br>
शास्त्रीयपुरुषप्रयत्नैर्दुःखबीजसम्मार्जनेन शोधयेदित्याह-मौर्ख्यादिति ॥ २९<br>
॥</p>
<p>मुक्तोऽस्मि शस्त्रनिगडादिति तुष्टो हि वारणः ।<br>
दूरस्थोऽपि पुनर्बद्धो मौर्ख्यं क्व च न बाधते ॥ ३० ॥</p>
<p>यावत्सर्वदुःखनिदानमज्ञानं नोच्छिन्नं तावत्प्रयत्नसहस्रैः कृतोऽपि<br>
दुःखोपशमो व्यर्थ एवेत्याशयेनाह-मुक्तोऽस्मीति । किलार्थे चशब्दः ॥ ३० ॥</p>
<p>मौर्ख्यं हि बन्धनमवेहि परं महात्मन्बद्धो न बद्ध इति चेतसि<br>
तद्विमुक्त्यै ।<br>
आत्मोदयं त्रिजगदात्ममयं समस्तं मौर्ख्ये स्थितस्य सहसा ननु<br>
सर्वभूमिः ॥ ३१ ॥</p>
<p>तस्मादज्ञानमेव मूलबन्धस्तन्निवृत्तिरद्वितीयात्मतत्त्वज्ञानदेवेति<br>
दर्शयन्नुपसंहरति-मौर्ख्यमिति । हे महात्मन् न बद्धा सदा बन्धशून्यः<br>
स्वयं बद्ध इति चेतसि यन्मौर्ख्यं तदेव परं बाधनमतस्त्वं तद्विमुक्त्यै<br>
आध्यात्मिकाधिदैविकाधिभौतिकत्रिविधपरिच्छेदात्मना आत्मबन्धनभूतं<br>
त्रिजगदात्मनः सकाशादेवोदयो जन्म यस्य तथाविधं समस्तमात्ममयं विद्धि ।<br>
तहा वेदने आत्मव्यतिरिक्तापरिशेषादात्मा नित्यमुक्त एव भवति । ईदृशवेदनाभावे<br>
तु मौर्ख्ये स्थितस्य पुम्स आत्मैव सहसा सर्वबन्धादिदुःखबीजानां भूमिः<br>
प्ररोहक्षेत्रं भवतीत्यर्थः ॥ ३१ ॥</p>
<p>इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चू०<br>
हस्तिकोपाख्यानं नामैकोननवतितमः सर्गः ॥ ८९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
हस्तिकोपाख्यानं नामैकोननवतितमः सर्गः ॥ ८९ ॥</p>
<h1 id="०९०">०९०</h1>
<p>नवतितमः सर्गः ९०</p>
<p>शिखिध्वज उवाच ।</p>
<p>मणिसाधकविन्ध्येभबन्धनाद्यमरात्मज ।<br>
सूचितं यत्कथाजालं पुनर्मे प्रकटीकुरु ॥ १ ॥</p>
<p>मणिकाचशुभाख्यानतात्पर्यमिह विस्त्रात् ।<br>
विवृणोति पुरो राज्ञश्चूडाला कुम्भरूपिणी ॥</p>
<p>हे अमरात्मज देवपुत्र त्वया यत् मणिसाधककथाजालं स्वचरित्रसममित्युक्त्या<br>
मत्प्रतिबोधनोपाय इति सूचितं तत्प्रकटीकुरु ॥ १ ॥</p>
<p>चूडालोवाच ।</p>
<p>वाक्यार्थदृष्टेर्निष्पत्त्या हृद्गृहे चित्तभित्तिषु ।<br>
शृणु स्वयं कथां चित्रां चित्रमुन्मीलयामि ते ॥ २ ॥</p>
<p>हृद्धृदयं तल्लक्षणे गृहे चितलक्षणासु भित्तिषु चित्रां कथामेवोन्मीलितं<br>
रेखामात्रेण कृतं चित्रं व्याख्यावर्णवैचित्र्येणोन्मीलयामीत्यर्थः ॥ २ ॥</p>
<p>योऽसौ शास्त्रार्थकुशलस्तत्त्वज्ञाने त्वपण्डितः ।<br>
रत्नसंसाधकः प्रोक्तः स त्वमेव महीपते ॥ ३ ॥</p>
<p>तत्रादावस्ति कश्चित् पुमान् श्रीमानित्यादिनोक्तो मणिसाधकः स त्वमेवेत्याह##-</p>
<p>तज्ज्ञो भवसि शास्त्रेषु रविर्मेरुतटेष्विव ।<br>
तत्त्वज्ञाने तु विश्रान्तो न त्वं दृषदिवाम्भसि ॥ ४ ॥</p>
<p>त्वयि कलावान् शास्त्रकुशल इत्याद्युक्तलक्षणमस्तीत्याह-तज्ज्ञ इति ॥ ४ ॥</p>
<p>विद्धि चिन्तामणिं साधो सर्वत्यागमकृत्रिमम् ।<br>
तमन्तं सर्वदुःखानां त्वं साधयसि शुद्धधीः ॥ ५ ॥</p>
<p>कोऽसौ चिन्तामणिर्यत्साधनेऽहं प्रवृत्तस्तमाह-विद्धीति ॥ ५ ॥</p>
<p>सर्वत्यागेन शुद्धेन सर्वमासाद्यतेऽनघ ।<br>
सर्वत्यागो हि साम्राज्यं किं चिन्तामणितो भवेत् ॥ ६ ॥</p>
<p>तस्य चिन्तामणित्वमुपपादयति-सर्वत्यागेनेति । साम्राज्यमात्यन्तिकी पूर्णकामता ॥<br>
६ ॥</p>
<p>सिद्धः सर्वपरित्यागः साधो संसाध्यतस्तव ।<br>
खर्वीकृतजगद्भूतिर्विद्यास्वात्मोदयस्तथा ॥ ७ ॥</p>
<p>खर्वीकृता तुच्छीकृता हैरण्यगर्भपदान्ता जगत्प्रसिद्धा<br>
भूतिरैश्वर्यपरम्परा येन तथाविधो विद्यालक्षणः स्वात्मोदयो<br>
निरतिशयानन्दाभ्युदयो यस्मात्तथाविधश्च सर्वपरित्यागः । चार्थे तथाशब्दः ॥ ७<br>
॥</p>
<p>सन्त्यक्तं भवता राज्यं सदारधनबान्धवम् ।<br>
ब्रह्मणेव जगत्सर्गव्यापारः स्वनिशागमे ॥ ८ ॥</p>
<p>कथं सिद्धस्तदाह-सन्त्यक्तमिति । ब्रह्मणा वेधसा ॥ ८ ॥</p>
<p>स्वदेशस्यातिदूरस्थमागतोऽसि ममाश्रमम् ।<br>
भुवोऽन्तमिव विश्रान्त्यै वैनतेयः सकच्छपः ॥ ९ ॥</p>
<p>कच्छपग्रहणं गजन्यग्रोधशाखयोरप्युपलक्षणम् । वैनतेयस्येयं कथा<br>
भारतादौ प्रसिद्धा ॥ ९ ॥</p>
<p>केवलं सर्वसन्त्यागे शेषिताहम्मतिस्त्वया ।<br>
मृष्टाखिलकलङ्केन स्वसत्तेवानिलेन खे ॥ १० ॥</p>
<p>अहम्मतिरभिमानरूपा अविद्या । मृष्टा अखिला अभ्रनीहारादिकलङ्का येन<br>
शारदानिलेन ॥ १० ॥</p>
<p>मनोमात्रे हृदस्त्यक्ते जगदायाति पूर्णताम् ।<br>
त्यागात्यागविकल्पैस्त्वं खमम्भोदैरिवावृतः ॥ ११ ॥</p>
<p>अहम्मतिपरित्यागे परिशिष्टः पूर्णानन्दात्मा परमपुरुषार्थः स्वत एव हृदि<br>
साक्षात्स्फुरतीति सर्वत्याग एव मोक्षः पर्यवसितः परमानन्दश्चिन्तामणिर्न तल्लाभे<br>
तदुपेक्ष्यान्यदन्वेषितव्यमित्याशयेनाह-मनोमात्रे इति । त्वं तु<br>
त्यक्तृत्वाभिमानपरिशेषात्त्यागात्यागविकल्पैरावृत्त इति न पूर्णतां प्राप्त<br>
इत्याह-त्यागात्यागविकल्पैरिति ॥ ११ ॥</p>
<p>नायं स परमानन्दः सर्वत्यागो महोदयः ।<br>
कोऽप्युच्चैरन्य एवासौ चिरसाध्यो महानिति ॥ १२ ॥</p>
<p>विकल्पवशादेव प्राप्तेऽपि सर्वत्यागे अविश्वासस्तवाभूदित्याह-नायमिति ॥ १२ ॥</p>
<p>चिन्तयेति गते वृद्धिं सङ्कल्पग्रहणे शनैः ।<br>
वात्ययेव वनस्पन्दे त्यागः प्रोड्डीय ते गतः ॥ १३ ॥</p>
<p>इति चिन्तया सङ्कल्पग्रहणे चिरं वृद्धिं गते सति स ते सर्वत्यागः प्रोड्डीय गतः ॥<br>
१३ ॥</p>
<p>त्यागिता स्यात्कुतस्तस्य चिन्तामप्यावृणोति यः ।<br>
पवनस्पन्दयुक्तस्य निःस्पन्दत्वं कुतस्तरोः ॥ १४ ॥</p>
<p>यश्चिन्तामपि आ ईषदपि वृणोति स्वीकरोति ॥ १४ ॥</p>
<p>चिन्तैव चित्तमित्याहुः सङ्कल्पेतरनामकम् ।<br>
तस्यामेव स्फुरन्त्यां तु चित्तं त्यक्तं कथं भवेत् ॥ १५ ॥</p>
<p>चित्तत्याग एव मुख्यः सर्वत्यागः चिन्तायां तु सत्यां चित्तं दुस्त्यजम् चित्तेन तु<br>
सङ्कल्पद्वारा जगदेव सङ्गृहीतमिति न कस्यापि त्यागस्ते प्रतिष्ठित इत्याशयेनाह##-</p>
<p>चित्ते चिन्तागृहीते तु त्रिजगज्जालके क्षणात् ।<br>
कथमासाद्यते साधो सर्वत्यागो निरञ्जनः ॥ १६ ॥</p>
<p>सङ्कल्पग्रहणेनान्तस्त्यागः प्रोड्डीय ते गतः ।<br>
शब्दसंश्रवणेनाङ्ग यथा ग्रामविहङ्गमः ॥ १७ ॥</p>
<p>ग्रामविहङ्गमः कपोतादिः ॥ १७ ॥</p>
<p>निश्चिन्तत्वं परं सर्वं त्याग आदाय ते गतः ।<br>
आमन्त्र्यापूजितो जन्तुः स दुःखं न करोति किम् ॥ १८ ॥</p>
<p>सर्वत्यागस्य फलं निश्चिन्तत्वं त्यागेनापगच्छता नीतमिवेत्युत्प्रेक्षते##-<br>
किं पुनः प्रार्थनासहस्रैरागतस्यापूजने इत्याशयेनाह-आमन्त्र्येति ॥ १८ ॥</p>
<p>सर्वत्यागमणावेवं गते कमललोचन ।<br>
तपःकाचमणिर्दृष्टस्त्वया सङ्कल्पचक्षुषा ॥ १९ ॥</p>
<p>ततः कोऽसौ काचखण्डो यो मया मणिबुद्ध्या गृहीतस्तमाह-तप इति ॥ १९ ॥</p>
<p>त्वया तस्मिंस्तपस्येव दुःखे दृष्टिभ्रमोदिते ।<br>
ग्राह्यैकभावना बद्धा जलेन्दौ शशिनो यथा ॥ २० ॥</p>
<p>दुःखहेतुत्वाद्दुःखे ग्राह्यमित्येव भावना दृढनिश्चयः । जलेन्दौ<br>
प्रतिबिम्बचन्द्रे सत्यशशिनो भावनेव बद्धेत्यर्थः ॥ २० ॥</p>
<p>अवासनमनासक्त्या कृतानन्ता सवासना ।<br>
आद्यन्तमध्यविषमा दुःखायैव तपःक्रिया ॥ २१ ॥</p>
<p>पूर्वमवासनं यथा स्यात्तथा अनासक्त्या सर्वत्यागमुपक्रम्य पश्चादनन्ता<br>
सवासना तपःक्रिया कृता सा च वृथा । गृहधनदारादित्यागादादौ विषमा अन्ते<br>
फलासङ्ङ्गविषमा मध्ये वनवासशीतवातादिसहनाद्विषमेति दुःखायैवेत्यर्थः<br>
॥ २१ ॥</p>
<p>अमितानन्दमुत्सृज्य सुसाध्यं यः प्रवर्तते ।<br>
मिते वस्तुनि दुःसाध्ये स्वात्महा स शठः स्मृतः ॥ २२ ॥</p>
<p>अमितात्मानन्दं सुसाध्यं च सर्वत्यागमुत्सृज्य मिते दुःसाध्ये च तप आदिवस्तुनि<br>
यः प्रवर्तते स शठः अमितात्मस्वरूपविघातित्वात्स्वात्महेत्यर्थः ॥ २२ ॥</p>
<p>सर्वत्यागं समारभ्य न चैष साधितस्त्वया ।<br>
तथा दुःखैकताज्ञानबद्धेन वनसद्मनि ॥ २३ ॥</p>
<p>वनसद्मनि तथा वर्णितप्रकारतपोदुःखैस्तदेकताप्रयोजकाज्ञानेन च बद्धेन<br>
त्वया एष प्राक् समारब्धः सर्वत्यागो न साधितः ॥ २३ ॥</p>
<p>राज्यबन्धाद्विनिष्क्रम्य प्रसरद्दुःखपूरितात् ।<br>
वनवासाभिधैः साधो बद्धोऽसि दृष्टबन्धनैः ॥ २४ ॥</p>
<p>द्विगुणा एव ते चिन्ताः शीतवातातपादयः ।<br>
बन्धनादधिकं मन्ये वनवासमजानताम् ॥ २५ ॥</p>
<p>वनवासमजानतां प्रागननुभूतवतां सुकुमाराणां वनवासं<br>
बन्धनादधिकं दुःखं मन्ये ॥ २५ ॥</p>
<p>चिन्तामणिर्मया प्राप्त इत्यलं बुद्धवानसि ।<br>
न लब्धवान्भवान्साधो स्फटिकस्यापि खण्डिकाम् ॥ २६ ॥</p>
<p>खण्डिकां शकलमपि ॥ २६ ॥</p>
<p>इत्येतदङ्ग मणियत्नकथासमानं सम्यङ्मया प्रकथितं तव पद्मनेत्र ।<br>
तद्बोध्यमेवममलं स्वयमेव बुद्ध्वा यद्वेत्सि तत्परिणतिं नय चित्तकोशे ॥ २७<br>
॥</p>
<p>उपपातिमणिसाधकचरित्रसाम्यमुपसंहरति-इत्थमिति । अङ्ग हे पद्मनेत्र मया<br>
इत्येवं तव चरित्रं मणिप्रयत्नकथया समानं सम्यक् प्रकटितं स्फुटीकृतम् ।<br>
तन्मणिकाचदार्ष्टान्तिकमेवं मदुक्तरीत्या त्वं स्वयमेव विचार्य तत्त्वतो बुद्ध्वा<br>
सर्वत्यागं तपो वा यदेव चिन्तामणिवदमलं निर्दोषं वेत्सि तदेव स्वचित्तकोशे<br>
निधाय फलप्राप्तिपर्यन्तां परिणतिं नयेत्यर्थः ॥ २७ ॥</p>
<p>इत्यार्षे श्रीवासिष्ठमहारामायणे वा० दे० मोक्षो० निर्वाण० पू० चू०<br>
चिन्तामणिसाधकवृत्तान्तविवरणं नाम नवतितमः सर्गः ॥ ९० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चिन्तामणिसाधकवृत्तान्तविवरणं नाम नवतितमः सर्गः ॥ ९० ॥</p>
<h1 id="०९१">०९१</h1>
<p>एकनवतितमः सर्गः ९१</p>
<p>चूडालोवाच ।</p>
<p>इदानीं राजशार्दूल वस्तुसम्प्रतिपत्तये ।<br>
शृणु विन्ध्येभवृत्तान्तविवृतिं स्मयकारिणीम् ॥ १ ॥</p>
<p>इह विन्ध्येभवृत्तान्तदार्ष्टान्तिकमुदीर्यते ।<br>
कुम्भेन राज्ञश्चरितं बोधान्तत्यागसिद्धये ॥</p>
<p>वस्तुनस्तत्त्वस्य सम्यक् प्रतिपत्तये बोधाय । स्मयो विस्मयस्तत्कारिणीम् ॥ १ ॥</p>
<p>योऽसौ विन्ध्यवने हस्ती सोऽस्मिन्भूमितले भवान् ।<br>
यौ वैराग्यविवेकौ तौ द्वौ तस्य दशनौ सितौ ॥ २ ॥</p>
<p>यौ तस्य द्वौ दशनौ तौ वैराग्यविवेकाख्यावित्यन्वयः ॥ २ ॥</p>
<p>यश्चासौ वारणाक्रान्तितत्परो हस्तिपः स्थितः ।<br>
तदज्ञानं तवाक्रान्तितत्परं तव दुःखदम् ॥ ३ ॥</p>
<p>अतिशक्तोऽप्यशक्तेन दुःखाद्दुःखं भयाद्भयम् ।<br>
हस्ती हस्तिपकेनेव राजन्मौर्ख्येण नीयसे ॥ ४ ॥</p>
<p>अतिशक्तो बलवानपि त्वमशक्तेन दुर्बलेनापि मौर्ख्येण दुःखाद्दुःखं<br>
भयाद्भयं नीयसे ॥ ४ ॥</p>
<p>यल्लोहवज्रसारेण वारणः परियन्त्रितः ।<br>
तदाशापाशजालेन भवानापदमावृतः ॥ ५ ॥</p>
<p>स बद्धो लोहजालेनेत्युक्तिं प्रकटयति-यदिति । परितो यन्त्रितो बद्ध इति यत् । भवान्<br>
पादावभिव्याप्येत्यापदमावृतः । राज्यपालनकाले तदित्यर्थः ॥ ५ ॥</p>
<p>आशा हि लोहरज्जुभ्यो विषमा विपुला दृढा ।<br>
कालेन क्षीयते लोहं तृष्णा तु परिवर्धते ॥ ६ ॥</p>
<p>यद्द्वन्द्वं प्रेक्षते वैरी गजमारादलक्षितः ।<br>
प्रेक्षते त्वां तदज्ञानं क्रीडार्थं बद्धमेककम् ॥ ७ ॥</p>
<p>रिपौ हस्तिपके दूरादपश्यतीत्यनेन सूचितं तद्दर्शनमुदाहरति-यदिति । द्वन्द्वे<br>
रहस्ये । अज्ञानस्य चेतनत्वमारोप्य वादोऽयम् ॥ ७ ॥</p>
<p>यद्बभञ्ज गजः शत्रोः शृङ्खलाजालबन्धनम् ।<br>
तत्तत्याज भवान्भोगभूमिं राज्यमकण्टकम् ॥ ८ ॥</p>
<p>दन्तभ्यां यत्नतस्ताभ्यामित्युक्तेस्तात्पर्यमाह-यदिति ॥ ८ ॥</p>
<p>कदाचित्सुकरं शस्त्रशृङ्खलाबन्धभेदनम् ।<br>
न त्वस्य मनसः साधो भोगाशाविनिवारणम् ॥ ९ ॥</p>
<p>यदिभे पाटयत्युच्चैर्बन्धं हस्तिपकोऽपतत् ।<br>
त्वयि त्यजति तद्राज्यमज्ञानं पतितं कृतम् ॥ १० ॥</p>
<p>स पतन्पादपद्माभ्यामप्राप्य करिणः शिरः । पपातोर्व्यामिति यदुक्तं<br>
तदप्यज्ञाने दर्शयति-यदिभे इति । पतितं यथा भवति तथा कृतं त्वया<br>
पातितमिव जर्जरीकृतमित्यर्थः ॥ १० ॥</p>
<p>यदा विरक्तः पुरुषो भोगाशां त्यक्तुमिच्छति ।<br>
तदा प्रकम्पतेऽज्ञानं छेद्ये वृक्षे पिशाचवत् ॥ ११ ॥</p>
<p>तदेव स्पष्टयति-यदेति ॥ ११ ॥</p>
<p>यदा विवेकी पुरुषो भोगान्सन्त्यज्य तिष्ठति ।<br>
तदा पलायतेऽज्ञानं छिन्ने वृक्षे पिशाचवत् ॥ १२ ॥</p>
<p>भोगौघे नूनमुन्मुक्ते पतत्यज्ञानसंस्थितिः ।<br>
पादपे क्रकचच्छिन्ने कुलायस्तद्गतो यथा ॥ १३ ॥</p>
<p>यदा वनं प्रयातस्त्वं तदाऽज्ञानं क्षतं त्वया ।<br>
पतितं सन्न निहतं मनस्त्यागमहासिना ॥ १४ ॥</p>
<p>क्षतं शिथिलीभूतमपि मनस्त्यागतत्त्वज्ञानेन निर्मनस्कता तल्लक्षणेन महासिना<br>
न निहतं तदानीमेव ते चूडालोक्तिश्रवणात्तत्त्वबोधावसरोऽभूदिति भावः ॥ १४ ॥</p>
<p>तेन भूयः समुत्थाय स्मृत्वा परिभवं कृतम् ।<br>
तपःप्रपञ्चखातेऽस्मिन्गहने त्वं नियोजितः ॥ १५ ॥</p>
<p>तेन त्वदुपेक्षिताज्ञानेन ॥ १५ ॥</p>
<p>तदैवाघातयिष्यस्त्वं यद्यज्ञानं तथागतम् ।<br>
राज्यत्यागविधौ तत्त्वां नाहनिष्यत्क्षयं गतम् ॥ १६ ॥</p>
<p>राज्यत्यागविधौ तदैव तथागतं पतितमज्ञानं यद्यघातयिष्यस्तत्तदैव क्षयं<br>
गतं सत्त्वां तपःखातपातेन नाहनिष्यदित्यर्थः ॥ १६ ॥</p>
<p>यत्खातवलयस्तेन वैरिणा हस्तिनः कृतः ।<br>
तत्तपोदुःखमखिलमज्ञानेन तवार्पितम् ॥ १७ ॥</p>
<p>सखातवलयं चक्रे इत्युक्तेस्तात्पर्यमाह-यदिति ॥ १७ ॥</p>
<p>या तस्य राजराजश्रीर्गजारेर्नृपसत्तम ।<br>
सा त्ववज्ञाननृपतेश्चिन्ताभ्यन्तरचारिणी ॥ १८ ॥</p>
<p>परया राजसामग्र्या गजलम्पटभूमयेत्यत्रोक्तां राजसामग्रीं स्फुटयति-या<br>
तस्येति । तस्य गजारेर्हस्तिपकस्य राजप्रयुक्ता श्रीः खातसामग्री सम्पत् या उक्ता सा तु<br>
अवज्ञानं विचारानादरस्तल्लक्षणस्य हस्तिपकनृपतेः अभ्यन्तरचारिणी<br>
अन्तरङ्गैश्वर्यभूता । चिन्तैव ह्यविवेकस्य सर्वस्वमिति भावः ॥ १८ ॥</p>
<p>त्वं गजेन्द्रस्त्वयं साधो दीर्घे वनेऽगजोऽपि सन् ।<br>
अज्ञानवैरिणा तेन निक्षिप्तस्तरसाभितः ॥ १९ ॥</p>
<p>हे साधो त्वमगजोऽपि सन्नयमुक्तविवेकसम्पन्नो गजेन्द्रः अनेनाज्ञानलक्षणेन<br>
वैरिणा अभितः खाते तरसा निक्षिप्तः ॥ १९ ॥</p>
<p>यत्खातवलयो बाललताभिरवगुण्ठितः ।<br>
आवृतं तत्तपोदुःखमीषत्सज्जनवृत्तिभिः ॥ २० ॥</p>
<p>उपर्यस्थगयद्बाललतौघेन स तं शठः इत्यस्य तात्पर्यं स्फुटयति-यदिति ।<br>
सज्जनवृत्तिभिः शान्तिक्षान्त्यादिगुणैः साधुजनसमागमैश्च ईषदावृतम् ॥ २० ॥</p>
<p>इत्यद्यापि तपःखाते दुःखे ह्यस्मिन्सुदारुणे ।<br>
स्थितोऽसि पातालतले नृप बद्धो यथा बलिः ॥ २१ ॥</p>
<p>इति भूयो दृढं बद्धस्तेन हस्तिपकेन सः । तिष्ठत्यद्यापि दुःखेन भूसद्मनि<br>
यथा बलिः इत्युपसंहारस्य तात्पर्यं वर्णयन्नुपसंहरति-इत्यद्यापीति ॥ २१ ॥</p>
<p>गजस्त्वमाशा निगडानि वैरी मोहो निखातः पुनरुग्रबन्धः ।<br>
महीतलं विन्ध्य उदन्त इत्थं त्वदीय उक्तः कुरु यत्करोषि ॥ २२ ॥</p>
<p>उक्तमनुक्तं च पिण्डीकृत्याह-गज इति । त्वं गजः । आशास्तव निगडानि । मोहो<br>
वैरी हस्तिपकः । उग्रे तपसि निर्बन्ध एव निखातः महीतलं विन्ध्यः । इत्थं त्वदीय<br>
उदन्तो वृत्तान्तो मया हस्तिकाख्यानेनोक्तः । एवं परिज्ञाय तपःखातादुद्गम्य<br>
तस्य रिपोर्नाशाय यत्करोषि तत्कुरु मा विलम्बस्वेत्यर्थः ॥ २२ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० चू०<br>
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥</p>
<h1 id="०९२">०९२</h1>
<p>द्विनवतितमः सर्गः ९२</p>
<p>चूडालोवाच ।</p>
<p>यदुक्तं नयशालिन्या तया विदितवेद्यया ।<br>
तदा चूडालया ज्ञानं तत्कस्मान्नोररीकृतम् ॥ १ ॥</p>
<p>इह कुम्भवचः श्रुत्वा सर्वत्यागपरो नृपः ।<br>
त्यक्त्वा वनादिवह्नौ स्वं सर्वं भाण्डमदीदहत् ॥</p>
<p>यदा त्वं वनं प्रस्थितस्तदैवाज्ञानं पतितं सन्न निहतमिति त्वयोक्तं तत्र<br>
तदानीं मम मनस्त्यागोपायः केनोपदिष्टो यो मयोपेक्षित इति राजशङ्कां<br>
वितर्कयन्ती चूडालोवाच-यदुक्तमिति ॥ १ ॥</p>
<p>सा हि तत्त्वविदां मुख्या यद्यद्वक्ति करोति च ।<br>
तत्सर्वं सत्यमेवाङ्ग तदनुष्ठेयमादरात् ॥ २ ॥</p>
<p>तस्या अतत्त्ववित्त्वानृतवादिनीत्वादिशङ्कां वारयति-सा हीति । अनुष्ठेयमभूदिति<br>
शेषः ॥ २ ॥</p>
<p>अथ चेद्वचनं तस्यास्त्वया नानुष्ठितं नृप ।<br>
तत्सर्वसम्परित्यागः कस्मान्न निपुणीकृतः ॥ ३ ॥</p>
<p>यदि आत्मबुद्ध्या चिरं जीवेद्गुरुबुद्ध्या विशेषतः । परबुद्धिर्विनाशाय स्त्रीबुद्धिः<br>
प्रलयङ्करी इति वचनात्स्त्रीबुद्धिमुपेक्ष्यात्मबुद्धिनिश्चितं सर्वत्यागमेव<br>
वह्वमंस्थास्तर्हि स एव त्वया कुतो न स्थिरीकृत इत्याह-अथ चेदिति ॥ ३ ॥</p>
<p>शिखिध्वज उवाच ।</p>
<p>राज्यं त्यक्तं गृहं त्यक्तं देशस्त्यक्तस्तथाविधः ।<br>
दारास्त्यक्तास्तथाप्यङ्ग सर्वत्यागो न किं कृतः ॥ ४ ॥</p>
<p>राज्यादिपरित्यागमात्रेण सिद्धः सर्वपरित्यागः साधो संसाध्यतस्तव ।<br>
खर्वीकृतजगद्भूतिर्विद्या स्वात्मोदयस्तथा इति त्वयैवोक्तम् । न च मया त्यक्तं<br>
राज्यादि पुनः स्वीकृतम् । तत्कथं मया सर्वत्यागो न निपुणीकृत इति शिखिध्वजः<br>
पृच्छति-राज्यमिति ॥ ४ ॥</p>
<p>चूडालोवाच ।</p>
<p>धनं दारा गृहं राज्यं भूमिश्छत्रं च बान्धवाः ।<br>
इति सर्वं न ते राजन्सर्वत्यागो हि कस्तव ॥ ५ ॥</p>
<p>केवलं सर्वसन्त्यागे शेषिताहम्मतिस्त्वया इति मया प्रागुक्तमेवास्योत्तरम् ।<br>
विवेकाभावात्त्वसौ न प्रतिपन्नस्तदयं वनाश्रमकुटीकमण्डल्वादिपरिग्रहशेषेपि<br>
निःशेषं त्याजिते कथञ्चिद्विवेकं प्राप्याहङ्कारग्रन्थिं परित्यज्य पूर्णो<br>
भविष्यतीति मन्यमाना शनैस्तद्बुद्धिं विचारभवतारयन्ती गूढाभिसन्धिनैव<br>
चूडालोवाच-धनमिति । यत्स्वसम्बन्धि सर्व च तत्त्यागे सर्वत्यागः सिद्ध्येत् । न च<br>
राज्यादयस्ते स्वसम्बन्धिनः सर्व वा । अहङ्कारो हि राज्यादिकं ममेति<br>
कल्पयंस्तत्स्वामितां मन्यते न त्वात्मेति प्रप्त्यभावान्न सर्वत्यागस्तव सिद्ध इति<br>
भावः ॥ ५ ॥</p>
<p>तवास्त्येवापरित्यक्तः सर्वस्माद्भाग उत्तमः ।<br>
तं परित्यज्य निःशेषमायास्यसि विशोकताम् ॥ ६ ॥</p>
<p>यद्यहङ्कारे तादात्म्यारोपादात्मा राज्यादिस्वामितां प्रतिपन्न इत्युच्येत तर्हि<br>
तत्त्यागादेव राज्यादित्यागः सिद्ध्येन्नान्यथा । स च त्वया न त्यक्त इत्याशयेनाह##-</p>
<p>शिखिध्वज उवाच ।</p>
<p>राज्यं चेन्मम नो सर्वं तत्सर्वं वनमेव मे ।<br>
शैलवृक्षादिगुल्माढ्यं तदप्येतत्त्यजाम्यहम् ॥ ७ ॥</p>
<p>श्रीवसिष्ठ उवाच ।</p>
<p>इति राम वदन्नेव कुम्भवाक्यप्रणोदितः ।<br>
निमेषान्तरमात्रेण वशी वीरः शिखिध्वजः ॥ ८ ॥</p>
<p>उक्ताशयमप्रतिपद्यमानः पूर्वं परित्यक्तत्वादेव राज्यादौ तवेदानीं<br>
राज्यादिसम्बन्धो नास्तीति न त्यागार्हता । शैलवृक्षादीनां त्विदानीं परिग्रहान्न<br>
तत्त्यागमन्तरेण तव सर्वत्यागसिद्धिरित्यस्याशय इति मन्यमानः शिखिध्वज<br>
उवाच-राज्यमिति । एवमग्रेऽपि राज्ञस्तात्पर्यभेदभ्रम ऊह्यः ॥ ७ ॥ ८ ॥</p>
<p>प्रममार्ज वनास्थां तां कृतः सुदृढनिश्चयः ।<br>
प्रावृडोघस्तटगतां रजोलेखाभिवात्मना ॥ ९ ॥</p>
<p>प्रावृडोवो वर्षाप्रवाहः । रजोलेखां पांसुराजिमिव ॥ ९ ॥</p>
<p>शिखिध्वज उवाच ।</p>
<p>सवृक्षाद्रिवनश्वभ्राद्विपिनादपि वासना ।<br>
परित्यक्ता मया नूनं परित्यागः स्थितो मम ॥ १० ॥</p>
<p>वासनाममता परित्यक्ता तेन मम त्यागः स्थितः सम्पन्नः ॥ १० ॥</p>
<p>कुम्भ उवाच ।</p>
<p>अद्रेस्तटं वनं श्वभ्रं सलिलं पादपस्थलम् ।<br>
इत्यादि तव नो सर्वं सर्वत्यागः कथं तव ॥ ११ ॥</p>
<p>कुम्भाशयः पूर्ववत् ॥ ११ ॥</p>
<p>तवास्त्येवापरित्यक्तः सर्वस्माद्भाग उत्तमः ।<br>
तं परित्यज्य निःशेषं परामायास्यशोकताम् ॥ १२ ॥</p>
<p>शिखिध्वज उवाच ।</p>
<p>एतच्चेन्मम नो सर्वं तत्सर्वं स्वाश्रमो मम ।<br>
वापीस्थलोटजयुतस्तमेवाशु त्यजाम्यहम् ॥ १३ ॥</p>
<p>त्यागाद्वनादि तव नो रीत्या त्वं स्वयमेव विचार्य तत्त्वतो बुद्ध्वा सर्वत्यागं तपो वा<br>
यदेव चिन्तामणिवदमलं निर्दोषं वेत्सि तदेव स्वचित्तकोशे निधाय<br>
फलप्राप्तिपर्यन्तां परिणतिं नयेत्यर्थः ॥ २७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चिन्तामणिसाधकवृत्तान्तविवरणं नाम नवतितमः सर्गः ॥ ९० ॥</p>
<h1 id="०९१-1">०९१</h1>
<p>एकनवतितमः सर्गः ९१</p>
<p>चूडालोवाच ।</p>
<p>इदानीं राजशार्दूल वस्तुसम्प्रतिपत्तये ।<br>
शृणु विन्ध्येभवृत्तान्तविवृतिं स्मयकारिणीम् ॥ १ ॥</p>
<p>इह विन्ध्येभवृत्तान्तदार्ष्टान्तिकमुदीर्यते ।<br>
कुम्भेन राज्ञश्चरितं बोधान्तत्यागसिद्धये ॥</p>
<p>वस्तुनस्तत्त्वस्य सम्यक् प्रतिपत्तये बोधाय । स्मयो विस्मयस्तत्कारिणीम् ॥ १ ॥</p>
<p>योऽसौ विन्ध्यवने हस्ती सोऽस्मिन्भूमितले भवान् ।<br>
यौ वैराग्यविवेकौ तौ द्वौ तस्य दशनौ सितौ ॥ २ ॥</p>
<p>यौ तस्य द्वौ दशनौ तौ वैराग्यविवेकाख्यावित्यन्वयः ॥ २ ॥</p>
<p>यश्चासौ वारणाक्रान्तितत्परो हस्तिपः स्थितः ।<br>
तदज्ञानं तवाक्रान्तितत्परं तव दुःखदम् ॥ ३ ॥</p>
<p>अतिशक्तोऽप्यशक्तेन दुःखाद्दुःखं भयाद्भयम् ।<br>
हस्ती हस्तिपकेनेव राजन्मौर्ख्येण नीयसे ॥ ४ ॥</p>
<p>अतिशक्तो बलवानपि त्वमशक्तेन दुर्बलेनापि मौर्ख्येण दुःखाद्दुःखं<br>
भयाद्भयं नीयसे ॥ ४ ॥</p>
<p>यल्लोहवज्रसारेण वारणः परियन्त्रितः ।<br>
तदाशापाशजालेन भवानापदमावृतः ॥ ५ ॥</p>
<p>स बद्धो लोहजालेनेत्युक्तिं प्रकटयति-यदिति । परितो यन्त्रितो बद्ध इति यत् । भवान्<br>
पादावभिव्याप्येत्यापदमावृतः । राज्यपलनकाले तदित्यर्थः ॥ ५ ॥</p>
<p>आशा हि लोहरज्जुभ्यो विषमा विपुला दृढा ।<br>
कालेन क्षीयते लोहं तृष्णा तु परिवर्धते ॥ ६ ॥</p>
<p>यद्द्वन्द्वं प्रेक्षते वैरी गजमारादलक्षितः ।<br>
प्रेक्षते त्वां तदज्ञानं क्रीडार्थं बद्धमेककम् ॥ ७ ॥</p>
<p>रिपौ हस्तिपके दूरादपश्यतीत्यनेन सूचितं तद्दर्शनमुदाहरति-यदिति । द्वन्द्वे<br>
रहस्ये । अज्ञानस्य चेतनत्वमारोप्य वादोऽयम् ॥ ७ ॥</p>
<p>यद्बभञ्ज गजः शत्रोः शृङ्खलाजालबन्धनम् ।<br>
तत्तत्याज भवान्भोगभूमिं राज्यमकण्टकम् ॥ ८ ॥</p>
<p>दन्तभ्यां यत्नतस्ताभ्यामित्युक्तेस्तात्पर्यमाह-यदिति ॥ ८ ॥</p>
<p>कदाचित्सुकरं शस्त्रशृङ्खलाबन्धभेदनम् ।<br>
न त्वस्य मनसः साधो भोगाशाविनिवारणम् ॥ ९ ॥</p>
<p>यदिभे पाटयत्युच्चैर्बन्धं हस्तिपकोऽपतत् ।<br>
त्वयि त्यजति तद्राज्यमज्ञानं पतितं कृतम् ॥ १० ॥</p>
<p>स पतन्पादपद्माभ्यामप्राप्य करिणः शिरः । पपातोर्व्यामिति यदुक्तं<br>
तदप्यज्ञाने दर्शयति-यदिभे इति । पतितं यथा भवति तथा कृतं त्वया<br>
पातितमिव जर्जरीकृतमित्यर्थः ॥ १० ॥</p>
<p>यदा विरक्तः पुरुषो भोगाशां त्यक्तुमिच्छति ।<br>
तदा प्रकम्पतेऽज्ञानं छेद्ये वृक्षे पिशाचवत् ॥ ११ ॥</p>
<p>तदेव स्पष्टयति-यदेति ॥ ११ ॥</p>
<p>यदा विवेकी पुरुषो भोगान्सन्त्यज्य तिष्ठति ।<br>
तदा पलायतेऽज्ञानं छिन्ने वृक्षे पिशाचवत् ॥ १२ ॥</p>
<p>भोगौघे नूनमुन्मुक्ते पतत्यज्ञानसंस्थितिः ।<br>
पादपे क्रकचच्छिन्ने कुलायस्तद्गतो यथा ॥ १३ ॥</p>
<p>यदा वनं प्रयातस्त्वं तदाऽज्ञानं क्षतं त्वया ।<br>
पतितं सन्न निहतं मनस्त्यागमहासिना ॥ १४ ॥</p>
<p>क्षतं शिथिलीभूतमपि मनस्त्यागतत्त्वज्ञानेन निर्मनस्कता तल्लक्षणेन महासिना<br>
न निहतं तदानीमेव ते चूडालोक्तिश्रवणात्तत्त्वबोधावसरोऽभूदिति भावः ॥ १४ ॥</p>
<p>तेन भूयः समुत्थाय स्मृत्वा परिभवं कृतम् ।<br>
तपःप्रपञ्चखातेऽस्मिन्गहने त्वं नियोजितः ॥ १५ ॥</p>
<p>तेन त्वदुपेक्षिताज्ञानेन ॥ १५ ॥</p>
<p>तदैवाघातयिष्यस्त्वं यद्यज्ञानं तथागतम् ।<br>
राज्यत्यागविधौ तत्त्वां नाहनिष्यत्क्षयं गतम् ॥ १६ ॥</p>
<p>राज्यत्यागविधौ तदैव तथागतं पतितमज्ञानं यद्यघातयिष्यस्तत्तदैव क्षयं<br>
गतं सत्त्वां तपःखातपातेन नाहनिष्यदित्यर्थः ॥ १६ ॥</p>
<p>यत्खातवलयस्तेन वैरिणा हस्तिनः कृतः ।<br>
तत्तपोदुःखमखिलमज्ञानेन तवार्पितम् ॥ १७ ॥</p>
<p>सखातवलयं चक्रे इत्युक्तेस्तात्पर्यमाह-यदिति ॥ १७ ॥</p>
<p>या तस्य राजराजश्रीर्गजारेर्नृपसत्तम ।<br>
सा त्ववज्ञाननृपतेश्चिन्ताभ्यन्तरचारिणी ॥ १८ ॥</p>
<p>परया राजसामग्र्या गजलम्पटभूमयेत्यत्रोक्तां राजसामग्रीं स्फुटयति-या<br>
तस्येति । तस्य गजारेर्हस्तिपकस्य राजप्रयुक्ता श्रीःखातसामग्री सम्पत् या उक्ता सा तु<br>
अवज्ञानं विचारानादरस्तल्लक्षणस्य हस्तिपकनृपतेः अभ्यन्तरचारिणी<br>
अन्तरङ्गैश्वर्यभूता । चिन्तैव ह्यविवेकस्य सर्वस्वमिति भावः ॥ १८ ॥</p>
<p>त्वं गजेन्द्रस्त्वयं साधो दीर्घे वनेऽगजोऽपि सन् ।<br>
अज्ञानवैरिणा तेन निक्षिप्तस्तरसाभितः ॥ १९ ॥</p>
<p>हे साधो त्वमगजोऽपि सन्नयमुक्तविवेकसम्पन्नो गजेन्द्रः अनेनाज्ञानलक्षणेन<br>
वैरिणा अभितः खाते तरसा निक्षिप्तः ॥ १९ ॥</p>
<p>यत्ख्नातवलयो बाललताभिरवगुण्ठितः ।<br>
आवृतं तत्तपोदुःखमीषत्सज्जनवृत्तिभिः ॥ २० ॥</p>
<p>उपर्यस्थगयद्बाललतौघेन स तं शठः इत्यस्य तात्पर्यं स्फुटयति-यदिति ।<br>
सज्जनवृत्तिभिः शान्तिक्षान्त्यादिगुणैः साधुजनसमागमैश्च ईषदावृतम् ॥ २० ॥</p>
<p>इत्यद्यापि तपःखाते दुःखे ह्यस्मिन्सुदारुणे ।<br>
स्थितोऽसि पातालतले नृप बद्धो यथा बलिः ॥ २१ ॥</p>
<p>इति भूयो दृढं बद्धस्तेन हस्तिपकेन सः । तिष्ठत्यद्यापि दुःखेन भूसद्मनि<br>
यथा बलिः इत्युपसंहारस्य तात्पर्यं वर्णयन्नुपसंहरति-इत्यद्यापीति ॥ २१ ॥</p>
<p>गजस्त्वमाशा निगडानि वैरी मोहो निखातः पुनरुग्रबन्धः ।<br>
महीतलं विन्ध्य उदन्त इत्थं त्वदीय उक्तः कुरु यत्करोषि ॥ २२ ॥</p>
<p>उक्तमनुक्तं च पिण्डीकृत्याह-गज इति । त्वं गजः । आशास्तव निगडानि । मोहो<br>
वरी हस्तिपकः । उग्रे तपसि निर्बन्ध एव निखातः । महीतलं विन्ध्यः । इत्थं तवदीय<br>
उदन्तो वृत्तान्तो मया हस्तिकाख्यानेनोक्तः । एवं परिज्ञाय तपःखातादुद्गम्य<br>
तस्य रिपोर्नाशाय यत्करोषि तत्कुरु मा विलम्बस्वेत्यर्थः ॥ २२ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० चू०<br>
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥</p>
<h1 id="०९२-1">०९२</h1>
<p>द्विनवतितमः सर्गः ९२</p>
<p>चूडालोवाच ।</p>
<p>यदुक्तं नयशालिन्या तया विदितवेद्यया ।<br>
तदा चूडालया ज्ञानं तत्कस्मान्नोररीकृतम् ॥ १ ॥</p>
<p>इह कुम्भवचः श्रुत्वा सर्वत्यागपरो नृपः ।<br>
त्यक्त्वा वनादिवह्नौ स्वं सर्वं भाण्डमदीदहत् ॥</p>
<p>यदा त्वं वनं प्रस्थितस्तदैवाज्ञानं पतितं सन्न निहतमिति त्वयोक्तं तत्र इदानीं<br>
मम मनस्त्यागोपायः केनोपदिष्टो यो मयोपेक्षित इति राजशङ्कां वितर्कयन्ती<br>
चूडालोवाच-यदुक्तमिति ॥ १ ॥</p>
<p>सा हि तत्त्वविदां मुख्या यद्यद्वक्ति करोति च ।<br>
तत्सर्वं सत्यमेवाङ्ग तदनुष्ठेयमादरात् ॥ २ ॥</p>
<p>तस्या अतत्त्ववित्त्वानृतवादिनीत्वादिशङ्कां वारयति-सा हीति । अनुष्ठेयमभूदिति<br>
शेषः ॥ २ ॥</p>
<p>अथ चेद्वचनं तस्यास्त्वया नानुष्ठितं नृप ।<br>
तत्सर्वसम्परित्यागः कस्मान्न निपुणीकृतः ॥ ३ ॥</p>
<p>यदि आत्मबुद्ध्या चिरं जीवेद्गुरुबुद्ध्या विशेषतः । परबुद्धिर्विनाशाय स्त्रीबुद्धिः<br>
प्रलयङ्करी इति वचनात्स्त्रीबुद्धिमुपेक्ष्यात्मबुद्धिनिश्चितं सर्वत्यागमेव<br>
बह्वमंस्थास्तर्हि स एव त्वया कुतो न स्थिरीकृत इत्याह-अथ चेदिति ॥ ३ ॥</p>
<p>शिखिध्वज उवाच ।</p>
<p>राज्यं त्यक्तं गृहं त्यक्तं देशस्त्यक्तस्तथाविधः ।<br>
दारास्त्यक्तास्तथाप्यङ्ग सर्वत्यागो न किं कृतः ॥ ४ ॥</p>
<p>राज्यादिपरित्यागमात्रेण सिद्धः सर्वपरित्यागः साधो संसाध्यतस्तव ।<br>
खर्वीकृतजगद्भूतिर्विद्या स्वात्मोदयस्तथा इति त्वयैवोक्तम् । न च मया त्यक्तं<br>
राज्यादि पुनः स्वीकृतम् । तत्कथं मया सर्वत्यागो न निपुणीकृत इति शिखिध्वजः<br>
पृच्छति-राज्यमिति ॥ ४ ॥</p>
<p>चूडालोवाच ।</p>
<p>धनं दारा गृहं राज्यं भूमिश्छत्रं च बान्धवाः ।<br>
इति सर्वं न ते राजन्सर्वत्यागो हि कस्तव ॥ ५ ॥</p>
<p>केवलं सर्वसन्त्यागे शेषिताहम्मतिस्त्वया इति मया प्रागुक्तमेवास्योत्तरम् ।<br>
विवेकाभावात्त्वसौ न प्रतिपन्नस्तदयं वनाश्रमकुटीकमण्डल्वादिपरिग्रहशेषेपि<br>
निःशेषं त्याजिते कथञ्चिद्विवेकं प्राप्याहङ्कारग्रन्थिं परित्यज्य पूर्णो<br>
भविष्यतीति मन्यमाना शनैस्तद्बुद्धिं विचारभवतारयन्ती गूढाभिसन्धिनैव<br>
चूडालोवाच-धनमिति । यत्स्वसम्बन्धि सर्व च तत्त्यागे सर्वत्यागः सिद्ध्येत् । न च<br>
राज्यादयस्ते स्वसम्बन्धिनः सर्व वा । अहङ्कारो हि राज्यादिकं ममेति<br>
कल्पयंस्तत्स्वामितां मन्यते न त्वात्मेति प्राप्त्यभावान्न सर्वत्यागस्तव सिद्ध इति<br>
भावः ॥ ५ ॥</p>
<p>तवास्त्येवापरित्यक्तः सर्वस्माद्भाग उत्तमः ।<br>
तं परित्यज्य निःशेषमायास्यसि विशोकताम् ॥ ६ ॥</p>
<p>यद्यहङ्कारे तादात्म्यारोपादात्मा राज्यादिस्वामितां प्रतिपन्न इत्युच्येत तर्हि<br>
तत्त्यागादेव राज्यादित्यागः सिद्ध्येन्नान्यथा । स च त्वया न त्यक्त इत्याशयेनाह##-</p>
<p>शिखिध्वज उवाच ।</p>
<p>राज्यं चेन्मम नो सर्वं तत्सर्वं वनमेव मे ।<br>
शैलवृक्षादिगुल्माढ्यं तदप्येतत्त्यजाम्यहम् ॥ ७ ॥</p>
<p>उक्ताशयमप्रतिपद्यमानः पूर्वं परित्यक्तत्वादेव राज्यादौ तवेदानीं<br>
राज्यादिसम्बन्धो नास्तीति न त्यागार्हता । शैलवृक्षादीनां त्विदानीं परिग्रहान्न<br>
तत्त्यागमन्तरेण तव सर्वत्यागसिद्धिरित्यस्याशय इति मन्यमानः शिखिध्वज<br>
उवाच-राज्यमिति । एवमग्रेऽपि राज्ञस्तात्पर्यभेदभ्रम ऊह्यः ॥ ७ ॥</p>
<p>श्रीवसिष्ठ उवाच ।</p>
<p>इति राम वदन्नेव कुम्भवाक्यप्रणोदितः ।<br>
निमेषान्तरमात्रेण वशी वीरः शिखिध्वजः ॥ ८ ॥</p>
<p>प्रममार्ज वनास्थां तां कृतः सुदृढनिश्चयः ।<br>
प्रावृडोघस्तटगतां रजोलेखामिवात्मना ॥ ९ ॥</p>
<p>प्रावृर्डोर्वो वर्षाप्रवाहः । रजोलेखां पांसुराजिमिव ॥ ९ ॥</p>
<p>शिखिध्वज उवाच ।</p>
<p>सवृक्षाद्रिवनश्वभ्राद्विपिनादपि वासना ।<br>
परित्यक्ता मया नूनं परित्यागः स्थितो मम ॥ १० ॥</p>
<p>वासनाममता परित्यक्ता तेन मम त्यागः स्थितः सम्पन्नः ॥ १० ॥</p>
<p>कुम्भ उवाच ।</p>
<p>अद्रेस्तटं वनं श्वभ्रं सलिलं पादपस्थलम् ।<br>
इत्यादि तव नो सर्वं सर्वत्यागः कथं तव ॥ ११ ॥</p>
<p>कुम्भाशयः पूर्ववत् ॥ ११ ॥</p>
<p>तवास्त्येवापरित्यक्तः सर्वस्माद्भाग उत्तमः ।<br>
तं परित्यज्य निःशेषं परामायास्यशोकताम् ॥ १२ ॥</p>
<p>शिखिध्वज उवाच ।</p>
<p>एतच्चेन्मम नो सर्वं तत्सर्वं स्वाश्रमो मम ।<br>
वापीस्थलोटजयुतस्तमेवाशु त्यजाम्यहम् ॥ १३ ॥</p>
<p>त्यागाद्वनादि तव नो सर्वमित्यस्तु नाम तथापि तवाश्रमसद्भावात्कथं<br>
सर्वत्यागः सिद्ध इति मामाहेति मन्यमानः शिखिध्वज उवाच-एतच्चेदिति ।<br>
अप्यर्थक एवकारः ॥ १३ ॥</p>
<p>श्रीवसिष्ठ उवाच ।</p>
<p>इति राम वदन्नेव कुम्भवाक्यप्रबोधितः ।<br>
निमेषध्यानमात्रेण वशी वीरः शिखिध्वजः ॥ १४ ॥</p>
<p>प्रममार्जाश्रमास्थां तां संविदा शुद्धया हृदि ।<br>
स्फुरन्तीं स्फुरणेनैव रजोलेखामिवानिलः ॥ १५ ॥</p>
<p>आश्रमे आस्थां ममतां प्रममार्ज ॥ १५ ॥</p>
<p>शिखिध्वज उवाच ।</p>
<p>स वृक्षोटजवीरुत्काद्वासना स्वाश्रमादपि ।<br>
परित्यक्ता मया नूनं सर्वत्यागः स्थितो मम ॥ १६ ॥</p>
<p>कुम्भ उवाच ।</p>
<p>वृक्षो वापी स्थलं गुल्ममुटजं व्रततीवृतिः ।<br>
इति किञ्चिन्न ते सर्वं सर्वत्यागः कुतस्तव ॥ १७ ॥</p>
<p>कुम्भाशयो राजाशयश्च प्राग्वत् ॥ १७ ॥</p>
<p>तवास्त्यन्योऽपरित्यक्तः सर्वस्माद्भाग उत्तमः ।<br>
तं परित्यज्य निःशेषं परामायास्यशिकताम् ॥ १८ ॥</p>
<p>शिखिध्वज उवाच ।</p>
<p>एतच्चेन्मम नो सर्वं तत्सर्वं भाजनादि मे ।<br>
चर्मकुड्यकुटीरादि तत्तावत्सन्त्यजाम्यहम् ॥ १९ ॥</p>
<p>कुड्यानि भित्तयः । अल्पा कुटी कुटीरः ॥ १९ ॥</p>
<p>श्रीवसिष्ठ उवाच ।</p>
<p>इत्युक्त्वा स समुत्तस्थावविक्षुब्धमतिः शमी ।<br>
विष्टरादवदातात्मा शृङ्गादिव शरद्घनः ॥ २० ॥</p>
<p>विष्टरादासनात् । वृक्षासनयोर्विष्टरः इति षत्वम् । अवदातात्मा शुद्धचित्तः ॥ २० ॥</p>
<p>कुम्भस्त्वालोकयन्नेव तत्क्रियाः सस्मितः स्वयम् ।<br>
आसने लोककार्येषु स्वस्पन्दन इवांशुमान् ॥ २१ ॥</p>
<p>अंशुमान् सूर्यः स्वस्य स्पन्दने रथे इवासने आलोकयन्नेव स्थित इति शेषः ॥ २१ ॥</p>
<p>यत्करोति करोत्वेतदस्यैतत्पावनं परम् ।<br>
इति तूष्णीं स्थितः कुम्भः शिखिध्वजमवैक्षत ॥ २२ ॥</p>
<p>शिखिध्वजस्तु तत्सर्वं भाण्डोपस्करमाश्रमात् ।<br>
एकत्रैवानयामास भुवो वार्यब्धिभूरिव ॥ २३ ॥</p>
<p>अब्धिभूः समुद्गोदरनिम्नभूमिरुन्नतभुवो वृष्टिनद्यादिवारि यथा एकत्रानयति<br>
तद्वत् ॥ २३ ॥</p>
<p>तत्संस्थाप्येन्धनैः शुष्कैर्ज्वालयामास पावकम् ।<br>
करैः सञ्चारवानर्कः सूर्यकान्तपदं यथा ॥ २४ ॥</p>
<p>करैः किरणैः सञ्चारवान् सङ्क्रान्तोऽर्को यथा सूर्यकान्तशिलास्थानपावकं<br>
ज्वालयति तद्वत् । अणौ ज्वलेरकर्मकत्वाण्णौ कर्तुः पावकस्य कर्मता ।<br>
भाण्डोपस्करस्यापि तत्फलभस्मीभावाश्रयत्वात्कर्मता विवक्षिता ।<br>
ज्वलेर्मित्त्वविकल्पादुपधाह्रस्वाभावः ॥ २४ ॥</p>
<p>भाण्डोपस्करजालं तदग्नौ त्यक्त्वा विवेश सः ।<br>
ध्वंसिकायं जगद्धुत्वा मेरुशृङ्गे यथा रविः ॥ २५ ॥</p>
<p>विवेश बृस्यामिति शेषः । ध्वंसिका मन्वन्तरसन्धिप्रलयस्तत्र यथा रविः<br>
स्वप्रदीपितेऽग्नौ जगद्धुत्वा मेरुशृङ्गे उपविशति तद्वत् ॥ २५ ॥</p>
<p>एतावन्तं मया कालं वृत्ता यत्त्वं पतिप्रिये ।<br>
अजातबुद्धिभेदेन तेनैव कृतमस्तु ते ॥ २६ ॥</p>
<p>इदानीमक्षमालां त्यक्तुकामः कृतोपकारविवरणदोषं परिहरंस्तामाह##-<br>
स्वार्थसाधनबुद्धेर्भेद उच्छेदो यस्य तथाविधेन मया त्वं यत् एतावन्तं कालं<br>
वृत्ता परिवर्तनश्रमं प्रापिता तेनैव ते तव मत्सेवनं कृतं पर्याप्तमस्तु ॥ २६<br>
॥</p>
<p>भ्रान्तौ तु विनिवर्तिन्यां नाधुनोपकरोषि माम् ।<br>
मन्त्राटव्यां चिरं भ्रान्तं विहृतं कार्यवर्त्मसु ॥ २७ ॥</p>
<p>अधुना तु तपोजपादिकर्तव्यताभ्रान्तौ विनिव्र्तिन्यामपगतायां सत्यां मां<br>
नोपकरोषि अतो न त्वां श्रमेण योजयामीति विश्राम्येत्यर्थः । अहमपि त्वया सह<br>
जपभ्रमेण नानामन्त्राटवीषु भ्रान्तः सम्प्रति विश्रमिष्यामीत्याह##-<br>
॥ २७ ॥</p>
<p>दृष्टानि धर्मस्थानानि विश्राम्याम्यधुना सखि ।<br>
इत्यक्षमालां ज्वलने चिक्षेपोक्त्वा शिखिध्वजः ॥ २८ ॥</p>
<p>धर्मस्थानानि तपोवनसिद्धिक्षेत्रादीनि ॥ २८ ॥</p>
<p>कल्पान्ताग्नाविव व्योम तारालीं पवनोऽमलाम् ।<br>
मया नरमृगेण त्वं चिरं वनमृगाच्च्युतम् ॥ २९ ॥</p>
<p>यथा पवनः कल्पान्ताग्नौ व्योम्नस्तारालीं नक्षत्रमालां क्षिपति तद्वत् ।<br>
अनेनाक्षमाला स्फाटिकीति गम्यते । मृगाजिनं प्रत्याह-मयेति ॥ २९ ॥</p>
<p>अबोधेन धृतं बृस्यामिदमेव मृगाजिनम् ।<br>
इदानीं गच्छ तुच्छाय पन्थानः सन्तु ते शिवाः ॥ ३० ॥</p>
<p>वृस्यां कुशासने । इदमेव तवोपकृतमस्त्विति शेषः । तुच्छाय<br>
मूलकारणमायास्वभावाय । पन्थानः अवान्तरकारणप्रविलयलक्षणा मार्गाः ॥<br>
३० ॥</p>
<p>वह्निना व्योमतां गच्छ सतारं व्योम ते समम् ।<br>
तद्बृस्यङ्गात्कराभ्यां स धृत्वा चर्माजहाविति ॥ ३१ ॥</p>
<p>सतारं व्योम ते सममित्युक्त्या पृषतस्य तच्चर्म शुक्लबिन्दुचित्रमिति गम्यते । तस्य<br>
हि सतारव्योमताप्राप्तिरनुरूपैवेति ॥ ३१ ॥</p>
<p>नृपोऽग्नावम्बुधेर्वातो दववह्नाविवाचलात् ।<br>
महावृत्तेन भवता त्वया वारि धृतं मम ॥ ३२ ॥</p>
<p>नृप इत्युक्त्वा बृस्यङ्गाच्चर्माकृष्य कराभ्यामग्नौ जहाविति पूर्वत्रान्वयः ।<br>
यथा प्रलयवातः अचलानम्बुधेराकृष्य दववह्नौ त्यजति तद्वत् । इदानीं<br>
कमण्डलुं त्यक्तुकामः कृतज्ञताख्यापनाय प्रशंसति##-<br>
शतृप्रत्ययान्तोऽयं भवच्छब्दः ॥ ३२ ॥</p>
<p>साधो कमण्डलो सम्यङ् न ते प्रतिकृतं कृतम् ।<br>
सौहृदस्य मनोज्ञस्य सौजन्यस्यस्थिरस्य च ॥ ३३ ॥</p>
<p>प्रतिकृतं प्रत्युपकरणं न कृतम् । सौहृदादिपदान्यपि यथासम्भवं<br>
श्लेषेण योज्यानि ॥ ३३ ॥</p>
<p>साधुत्वस्य च सर्वस्य त्वमेव परमास्पदम् ।<br>
येनैव वह्निना देहं संशोध्याभ्यागतोऽसि माम् ॥ ३४ ॥</p>
<p>येनैवेति । अनेन स कमण्डलुः पूर्वं कस्माच्चिच्छ्रोत्रियाच्छुद्ध्यर्थं वह्निदाहेन<br>
संशोध्य स्वयं गृहीतः स्थितः स पुनर्दाहेन संशोध्यान्यस्मै श्रोत्रियाय दत्त<br>
इति गम्यते ॥ ३४ ॥</p>
<p>तेनैव गच्छ हे मित्र पन्थानः सन्तु ते शिवाः ।<br>
इत्युक्त्वा श्रोत्रियायैव कमण्डलुमदात्तदा ॥ ३५ ॥</p>
<p>अग्नये महते वापि दातव्यं साधु यद्भवेत् ।<br>
मूर्खस्येव मतिर्गुप्ते नित्यमेव पतस्यधः ॥ ३६ ॥</p>
<p>यदुपकरणं साधु प्रतिपत्त्यर्हं भवेत्तदग्नये महते वापि दातव्यं दानेन<br>
प्रतिपाद्यमिति नियमादित्यर्थः । बृसीं धक्ष्यंस्तस्यां तदुचितं दोषमाह##-<br>
त्वमपि सदा स्वप्रच्छन्ने अधोदेशे पतसि ॥ ३६ ॥</p>
<p>उचिता ते गतिः सैव बृसिके भस्मतां व्रज ।<br>
इत्युक्त्वादाय बृसिकामग्नावेव स मृद्विकाम् ॥ ३७ ॥</p>
<p>अतो हे बृसिके मूर्खमतेरिव ते सैव दाहसन्तापगतिरुचिता अतो भस्मतां<br>
व्रजेत्यर्थः । इत्युक्त्वा मृद्विकां मृदुतमां बृसीं भासुरे अग्नावेव तत्याजेति<br>
परेणान्वयः ॥ ३७ ॥</p>
<p>शुद्ध्यर्थमासनार्थं वै चिति तत्याज भासुरे ।<br>
यत्त्याज्यमचिरेणैव त्यक्तत्वं किल तत्सदा ॥ ३८ ॥</p>
<p>किमर्थं सर्वं तत्याज तदाह-शुद्ध्यर्थमिति । चित्तशुद्ध्यर्थं चिति<br>
ब्रह्मचैतन्ये । आसनार्थम् । विश्रान्त्यर्थं चेत्यर्थः । कुम्भं प्रत्याह##-<br>
विलम्बितव्यमित्यर्थः ॥ ३८ ॥</p>
<p>विस्तरः क्रियते सद्भिरुपादेये इति स्थितिः ।<br>
शीघ्रमग्नाविदं सर्वं भाण्डजातं त्यजाम्यहम् ॥ ३९ ॥</p>
<p>तत्कुतस्तत्राह-विस्तर इति । यतः सद्भिर्विद्यमानैस्तैर्भाण्डैरुपादेय<br>
सङ्ग्रहयोग्ये उपकरणान्तरेपि विस्तरः क्रियते इति लोके वस्तुस्थितिः प्रसिद्धा ।<br>
अतोऽहमिदं सर्वं भाण्डजातं शीघ्रमेवाग्नौ त्यजामि ॥ ३९ ॥</p>
<p>एकवारं दहत्यग्निर्दाह्यं भवति तुष्टये ।<br>
साधो क्रियोपकरणं निष्क्रियाय त्यजाम्यहम् ।<br>
न खेदस्तत्र कर्तव्यो नन्वयोग्यं बिभर्ति कः ॥ ४० ॥</p>
<p>यतः सर्वदाह्यं भाण्डमेकवारं युगपदेव दहति चेन्मम तुष्टये<br>
सर्वत्यागसन्तोषाय भवतीत्यर्थः । ननु हे कुम्भ तत्र मत्कृतसर्वत्यागविषये<br>
त्वया खेदो न कर्तव्यः । यतो लोकेपि अयोग्यं को बिभर्ति धारयति । तथा चाक्रियस्य<br>
मम क्रियोपकरणमयोग्यमेवेति न धारणयोग्यमिति भावः ॥ ४० ॥</p>
<p>इत्युक्तवान्झटिति भोजनभाजनाद्यं सर्वं जुहाव वनवासविलासयोग्यम् ।<br>
तद्भाण्डजालमनले सममेव राजा कल्पान्ततेजसि जगज्ज्वलतीव कालः ॥ ४१ ॥</p>
<p>राजा शिखिध्वज इति उक्तवान्सन्सर्वं भोजनभाजनमाद्यं प्रधानं यस्य<br>
तथाविधं तत्सर्वं वनवासविलासयोग्यं भाण्डजालं समं युगपदेव अनले<br>
झटिति जुहाव । यथा कालो ज्वलति कल्पान्ततेजसि जगद्युगपदेव जुहोति तद्वदित्यर्थः ॥ ४१<br>
॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
चू० सर्वत्यागकरणं नाम द्विनवतितमः सर्गः ॥ ९२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
सर्वत्यागकरणं नाम द्विनवतितमः सर्गः ॥ ९२ ॥</p>
<h1 id="०९३">०९३</h1>
<p>त्रिनवतितमः सर्गः ९३</p>
<p>श्रीवसिष्ठ उवाच ।</p>
<p>अथोत्थाय ददाहासौ शुष्कं तत्तृणमन्दिरम् ।<br>
अज्ञेन स्वेन मनसा वृथा सङ्कल्पकल्पितम् ॥ १ ॥</p>
<p>दग्ध्वोपकरणं देहं त्यक्तुकामः शिखिध्वजः ।<br>
विनिवार्यात्र कुम्भेन चित्तत्यागाय बोध्यते ॥</p>
<p>स्वेन मनसा वृथा ममतासङ्कल्पेन कल्पितं समर्थितं तत् कुटीरूपं<br>
तृणमन्दिरम् ॥ १ ॥</p>
<p>शिष्टं यत्किञ्चिदभवत्तत्सर्वं स शिखिध्वजः ।<br>
असंरब्धमना मौनी क्रमेण समया धिया ॥ २ ॥</p>
<p>पिठरशरावकुशकाष्ठसञ्चयादि यत्किञ्चिदभवत्तत्सर्वं<br>
ददाहेत्यादिपरेणान्वयः ॥ २ ॥</p>
<p>ददाह च स चिक्षेप तत्याज च बभञ्ज वा ।<br>
भाण्डजातं स्ववसनं भोजनाद्यपि तुष्टवत् ॥ ३ ॥</p>
<p>स्वस्य वसनं कल्कलम् । भुज्यते यस्मिंस्तद्भोजनं पत्रपुटकाद्यपि ॥ ३ ॥</p>
<p>स बभूवाश्रमस्तस्य दृष्टनष्टजनस्थितिः ।<br>
वीरभद्रबलध्वस्तदक्षयज्ञाश्रमोपमः ॥ ४ ॥</p>
<p>पूर्व दृष्टा पधान्नष्टा अदर्शनं प्राप्ता जनस्थितिर्यत्र । पूर्वकाल इति समासः ॥<br>
४ ॥</p>
<p>आश्रमात्ते मृगगणास्त्यक्तरोमन्थमुद्ययुः ।<br>
साग्निदाहात्पुरवराद्भीतभीतजना इव ॥ ५ ॥</p>
<p>तदेवोपपादयति-आश्रमादिति ॥ ५ ॥</p>
<p>भाण्डजातं दहत्यग्नौ सहशुष्केन्धनेन तत् ।<br>
केवलाकृतिरस्नेहस्तुष्टिमानाह भूपतिः ॥ ६ ॥</p>
<p>केवलाकृतिर्देहमात्रावशिष्टः ॥ ६ ॥</p>
<p>शिखिध्वज उवाच ।</p>
<p>वासनां तत्र सन्त्यज्य सर्वत्यागी स्थितो ह्यहम् ।<br>
अहो नु चिरकालेन देवपुत्र प्रबोधितः ॥ ७ ॥</p>
<p>वासनां ममताम् । तत्र सर्वोपकरणे । प्रबोधितस्त्वयेति शेषः ॥ ७ ॥</p>
<p>सम्पन्नः केवलः शुद्धः सुखेनोद्बोधवानहम् ।<br>
किं नाम किल वस्त्वेतद्भवेत्साङ्कल्पिकक्रमम् ॥ ८ ॥</p>
<p>साङ्कल्पिको ममतासङ्कल्पप्रयुक्तः सङ्ग्रहक्रमो यस्य<br>
तथाविधमेतदुपकरणजातं किं नाम न किचित्सारभूतमुपादानार्हमित्यर्थः ॥ ८ ॥</p>
<p>यावद्यावत्प्रहीयन्ते विविधा बन्धहेतवः ।<br>
तावत्तावत्समायाति परमां निर्बृतिं मनः ॥ ९ ॥</p>
<p>तत्त्यागसुखमभिनयन्नाह-यावद्यावदिति ॥ ९ ॥</p>
<p>शाम्यामि परिनिर्वामि सुखितोऽस्मि जयाम्यहम् ।<br>
विबन्धाः प्रक्षयं याताः सर्वत्यागो मया कृतः ॥ १० ॥</p>
<p>दिगम्बरो दिक्सदनो दिक्समोऽयमहं स्थितः ।<br>
देवपुत्र महात्यागात्किमन्यदवशिष्यते ॥ ११ ॥</p>
<p>विविधा बन्धा बन्धहेतवो विषयाः ॥ १० ॥ ११ ॥</p>
<p>कुम्भ उवाच ।</p>
<p>सर्वमेव न सन्त्यक्तं त्वया राजन् शिखिध्वज ।<br>
सर्वत्यागपरानन्दे मा मुधाभिनयं कुरु ॥ १२ ॥</p>
<p>बाह्योपकरणत्यागमात्रेण भ्रान्त्या बालस्येव तस्य<br>
सर्वत्यागसुखाभिनयमसहमानः कुम्भ उवाच-सर्वमेवेति । अभिनयं<br>
व्यञ्जकचेष्टाविशेषम् ॥ १२ ॥</p>
<p>तवास्त्येवापरित्यक्तः सर्वस्माद्भाग उत्तमः ।<br>
यं परित्यज्य निःशेषं परामायास्यशोकताम् ॥ १३ ॥</p>
<p>तवेत्यादि प्राग्वत् ॥ १३ ॥</p>
<p>श्रीवसिष्ठ उवाच ।</p>
<p>इति श्रुतवता तेन किञ्चित्सञ्चिन्त्य भूभृता ।<br>
इदमुक्तं महाबाहो राम राजीवलोचन ॥ १४ ॥</p>
<p>शिखिध्वज उवाच ।</p>
<p>इन्द्रियव्यालसङ्घातो रक्तमांसमयाकृतिः ।<br>
शिष्यते सर्वसन्त्यागे देहो मे देवतात्मज ॥ १५ ॥</p>
<p>तदुत्थाय पुनर्देहं भृगुपातादविघ्नतः ।<br>
विनाशात्मकतां नीत्वा सर्वत्यागी भवाम्यहम् ॥ १६ ॥</p>
<p>श्रीवसिष्ठ उवाच ।</p>
<p>इत्युक्त्वा देहमग्रस्थे श्वभ्रे त्यक्तुमसौ जवात् ।<br>
करोति यावदुत्थानं तावत्कुम्भोऽप्युवाच ह ॥ १७ ॥</p>
<p>श्वभ्रे भृगौ ॥ १७ ॥</p>
<p>कुम्भ उवाच ।</p>
<p>राजन्किमिति देहं त्वं निरागस्कं महावटे ।<br>
त्यजस्यज्ञो हि वृषभः कुपितो हन्ति तर्णकम् ॥ १८ ॥</p>
<p>निरागस्कं निरपराधम् । महावटे भृगौ । तर्णकं स्ववत्सम ॥ १८ ॥</p>
<p>जडो वराको मूकात्मा तपस्वी देहको ह्ययम् ।<br>
न कश्चन तवैतस्मिन्मा [एकस्मिन् इति पाठः ।] मुधैव तनुं त्यज ॥ १९ ॥</p>
<p>निरागस्कतामेव दर्शयति-जड इति । तव अपराध इति शेषः ॥ १९ ॥</p>
<p>आत्मन्येवैष मूकात्मा ध्यानवानवतिष्ठते ।<br>
सञ्चाल्यते परेणैव तरङ्गेणैव काष्ठकम् ॥ २० ॥</p>
<p>क्षोभयत्यन्य एवैनं निग्रहार्हो मुहुर्बलात् ।<br>
तपस्विनं यथैकान्तं संस्थितं मत्ततस्करः ॥ २१ ॥</p>
<p>यस्यापराधस्तमन्यं दर्शयति क्षोभयतीति । स एव निग्रहार्हो दण्ड्यः ॥ २१ ॥</p>
<p>सुखदुःखादिभूत्या हि नापराधि शरीरकम् ।<br>
नात्मनः फलवानात्मस्पन्दे वृक्षोऽपराधवान् ॥ २२ ॥</p>
<p>ननु सुखदुःखोद्भवस्थानत्वात्कुतः शरीरं नापराधि तदाह-सुखेति । भूत्या<br>
उत्पत्तिस्थानतामात्रेण । तत्र दृष्टान्तमाह-नेति । यथा फलवांस्तरुर्वायुकृते<br>
आत्मस्पन्दे फलादिपाते सति न तदभिमान्यात्मा अपराधवान् भवति ॥ २२ ॥</p>
<p>वातः फलशिरःपुष्पपातनं कुरुते स्फुरन् ।<br>
तरुणा साधुना धीरापराद्धं किमात्मनः ॥ २३ ॥</p>
<p>यतः स्फुरन्वात एव फलानां शिरःपल्लवानां पुष्पाणां च बलात्पातनं कुरुते<br>
इति स एवापराधी । तरुणा साधुना किमपराद्धं तद्वद्देहेनापि साधुनात्मनः<br>
किमपराद्धमित्यर्थः ॥ २३ ॥</p>
<p>त्यक्तेनापि शरीरेण किल तामरसेक्षण ।<br>
सर्वत्यागो न ते याति निष्पत्तिं विषमो हि सः ॥ २४ ॥</p>
<p>हि यस्मात्स सर्वत्यागः पुनरधिकारिदेहदौर्लभ्येन ज्ञानदौर्लभ्याद्विषमो<br>
दुःसाध्य एव सम्पद्यत इत्यर्थः ॥ २४ ॥</p>
<p>भृगौ केवलमेतत्त्वं निरागस्कं शरीरकम् ।<br>
मुधा क्षिपसि नो देहत्यागे तत्त्यागिता भवेत् ॥ २५ ॥</p>
<p>तस्य देहक्षोभकस्याहङ्कारस्य त्यागिता नो भवेन्न सिद्ध्येदित्यर्थः ॥ २५ ॥</p>
<p>येनायं क्षोभ्यते देहो मत्तेभेनेव पादपः ।<br>
तत्सन्त्यजसि चेत्पापं तन्महात्यागवान्भवान् ॥ २६ ॥</p>
<p>तस्मिंस्त्यक्ते भवेत्यक्तं सर्वं देहादि भूपते ।<br>
नो चेन्निमग्नमप्येतद्भूयोभूयः प्ररोहति ॥ २७ ॥</p>
<p>एतद्देहादि निमग्नं जलमज्जनादिना नाशितमपि तस्माद्देहचालकादेव<br>
जन्मकर्मबीजभूतात् प्ररोहति ॥ २७ ॥</p>
<p>शिखिध्वज उवाच ।</p>
<p>केनायं चाल्यते देहः किं बीजं जन्मकर्मणाम् ।<br>
कस्मिंस्त्यक्ते [भवेत्त्यक्तं सर्वं देहादि सुन्दर इति पाठः ।]<br>
परित्यक्तं सर्वं भवति सुन्दर ॥ २८ ॥</p>
<p>कुम्भ उवाच ।</p>
<p>साधो न देहत्यागेन न राज्यत्यजनेन च ।<br>
न चोटजादिशोषेण सर्वत्यागो भवेन्नृप ॥ २९ ॥</p>
<p>यत्सर्वं सर्वतो यच्च तस्मिन्सर्वैककारणे ।<br>
सर्वस्मिन्सम्परित्यक्ते सर्वत्यागः कृतो भवेत् ॥ ३० ॥</p>
<p>सर्ववासनास्पदत्वात्सर्वम् । सर्वविषयेषु प्रसृतत्वात्सर्वतः । सङ्कल्पेन<br>
सर्वजनकत्वात्सर्वैककारणे ॥ ३० ॥</p>
<p>शिखिध्वज उवाच ।</p>
<p>सर्वं सर्वगतं सर्वहेयं त्याज्यं च सर्वदा ।<br>
सर्वं किमुच्यते ब्रूहि सर्वतत्त्वविदां वर ॥ ३१ ॥</p>
<p>सर्वत्र हेयं सर्वदा च त्याज्यं त्यक्तुं योग्यं यत्सर्वं त्वयोच्यते तत्किमित्यर्थः ॥<br>
३१ ॥</p>
<p>कुम्भ उवाच ।</p>
<p>साधो सर्वगताकारं जीवप्राणादिनामकम् ।<br>
न जडं नाजडं भ्रान्तं चित्तं सर्वमिति स्मृतम् ॥ ३२ ॥</p>
<p>चित्प्राधान्येन जीवनामकं क्रियाप्राधान्येन प्राणादिनामकं चित्तं लिङ्गम् ॥ ३२ ॥</p>
<p>चित्तमेव भ्रमं विद्धि विद्धि चेतो नरं नृप ।<br>
चित्तं विद्धि जगज्जालं चित्तं सर्वमिति स्मृतम् ॥ ३३ ॥</p>
<p>नरं व्यवहर्तृपुरुषम् ॥ ३३ ॥</p>
<p>राज्यादेरथ देहादेराश्रमादेर्महीपते ।<br>
सर्वस्यैव मनो बीजं तरुबीजं तरोरिव ॥ ३४ ॥</p>
<p>सर्वस्य बीजे सन्त्यक्ते सर्वं त्यक्तं भवत्यलम् ।<br>
सम्भवासम्भवाद्भूप सर्वत्यागो भवेदिति ॥ ३५ ॥</p>
<p>तत्त्यागे सर्वत्यागसम्भवात्तदत्यागे सर्वत्यागासम्भवात् ॥ ३५ ॥</p>
<p>सर्वधर्माद्यधर्म वा राज्यादि विपिनादि वा ।<br>
सचित्तस्य परं दुःखं निश्चित्तस्य परं सुखम् ॥ ३६ ॥</p>
<p>सर्वे धर्मादयः अधर्मा वा राज्यादितत्फलभोगस्थानानि वा सचित्तस्य परं<br>
दुःखमेव ॥ ३६ ॥</p>
<p>इदं विवर्तते सर्वं चित्तमेव जगत्तया ।<br>
देहाद्याकारजालेन बीजं वृक्षतया यथा ॥ ३७ ॥</p>
<p>विवर्तते परिणमते ॥ ३७ ॥</p>
<p>पादपः पवनेनेव भूकम्पेनेव पर्वतः ।<br>
भस्त्रा भस्त्राभरेणायं देहश्चित्तेन चाल्यते ॥ ३८ ॥</p>
<p>भस्त्राध्मानदृतिः । भस्त्राभरेण कर्मारेण ॥ ३८ ॥</p>
<p>सर्वभूतोपभोगानां जरामरणजन्मनाम् ।<br>
महामुनीनां सुदृढं चित्तं विद्धि समुद्गकम् ॥ ३९ ॥</p>
<p>सर्वभूतप्रसिद्धानामुपभोगानां जरामरणादीनां देहधर्माणाम् ।<br>
महामुनिपदेन तद्धर्माः शमदमादयो लक्ष्यन्ते । तेषां च तत्र तत्र<br>
निरूढवासनं चित्तमेवाश्रय इत्यर्थः ॥ ३९ ॥</p>
<p>इदं प्रवर्तते सर्वं चित्तमेव जगत्तया ।<br>
देहाद्याकारजालेन चित्तं जीवो मनोमयम् ॥ ४० ॥</p>
<p>अशान्तं चित्तमेव मननान्मनोमयमन्तः प्राणचेष्टया जीवश्च भूत्वा बहिः<br>
स्थूलदेहतद्व्यवहाराद्याकारजालेन भवतीत्यर्थः ॥ ४० ॥</p>
<p>बुद्धिर्महदहङ्कारः प्राणश्चेत्यादिभिर्मुने ।<br>
क्रियानुरूपैरभिधाव्यापारैः शान्तमुच्यते ॥ ४१ ॥</p>
<p>तदेवान्तः शान्तं महदहङ्कारः प्राणः प्राज्ञात्मा चेत्यादिभिः<br>
क्रियानुरूपैरभिधाव्यापारैरुच्यत इत्यर्थः ॥ ४१ ॥</p>
<p>चित्तं सर्वमिति प्राहुस्तस्मिंस्त्यक्ते महीपते ।<br>
सर्वाधिव्याधिसीमान्तः सर्वत्यागः कृतो भवेत् ॥ ४२ ॥</p>
<p>चित्तत्यागं विदुः सर्वत्यागं त्यागविदां वर ।<br>
तस्मिन्सिद्धे महाबाहो सत्यं किं नानुभूयते ॥ ४३ ॥</p>
<p>सत्यं परमार्थभूतभूमानन्दरूपं किं नानुभूयते । अनुभूयत एवेत्यर्थः ॥<br>
४३ ॥</p>
<p>चित्ते त्यक्ते लयं याति द्वैतमैक्यं च सर्वतः ।<br>
शिष्यते परमं शान्तमच्छमेकमनामयम् ॥ ४४ ॥</p>
<p>द्वैतं कार्यविभागाविर्भावपरम्परा । ऐक्यं कारणे तिरोभावक्रमश्च लयं<br>
बाधं याति ॥ ४४ ॥</p>
<p>अस्याश्चित्तं विदुः क्षेत्रं संसृतेः सस्यसन्ततेः ।<br>
क्षेत्रे त्वक्षेत्रतां याते शालेः क इव सम्भवः ॥ ४५ ॥</p>
<p>चित्तमेव विचित्रेहं भावाभावविलासिना ।<br>
विवर्ततेऽर्थभावेन जलमूर्मितया यथा ॥ ४६ ॥</p>
<p>अर्थभावेन पदार्थाकारेण ॥ ४६ ॥</p>
<p>चित्तोत्सादनरूपेण सर्वत्यागेन भूपते ।<br>
सर्वमासाद्यते सम्यक् साम्राज्येनेव सर्वदा ॥ ४७ ॥</p>
<p>सर्वत्यागस्य विषयो यथैवान्योऽस्ति ते तथा ।<br>
त्वमप्यन्यस्य भवसि त्यागिन्गृह्णासि वै नृप ॥ ४८ ॥</p>
<p>स चायं सर्वत्यागो न परिच्छिन्नात्मग्रहणे सिद्ध्यतीत्याशयेनाह-सर्वेति । हे<br>
त्यागिन् नृप परिच्छिन्नस्य तव यथा अन्यः सर्वत्यागस्य विषयोऽस्ति तथा<br>
त्वमप्यन्यस्य त्वत्त्यागिनस्त्यागविषयो भवसि । तथा च त्याज्यमेवात्मतया गृह्णासीति<br>
न ते सर्वत्यागः सिध्यतीत्यर्थः ॥ ४८ ॥</p>
<p>सूत्रं मुक्ताफलेनेव जगज्जालं त्रिकालकम् ।<br>
सर्वमन्तः कृतं तेन येन सर्वं समुज्झितम् ॥ ४९ ॥</p>
<p>अपरिच्छिन्नात्मग्रहणे तु त्वमेव सर्वस्यात्मेति तवान्येन<br>
त्यागायोगात्त्याज्यकोट्यनिविष्टेन त्वया सर्वत्यागे सर्वं स्वायत्तीकृत्य<br>
लब्धमित्याह-सूत्रमिति ॥ ४९ ॥</p>
<p>येन सर्वं परित्यक्तं तस्मिञ्छ्रून्येऽपि संस्थितम् ।<br>
जगत्सर्वं त्रिकालस्थं तन्तौ मुक्तावली यथा ॥ ५० ॥</p>
<p>ननु सर्वं त्यजता सर्वशून्यतैवावलम्बिता तत्कथं सर्वं स्वायत्तं लब्धं<br>
स्यात्तत्राह-येनेति । यद्यपि सर्व त्यक्त्वा स सर्वशून्यतामापन्नस्तथापि तेन<br>
त्यक्तं जगदाश्रयान्तरालाभात्तमेवाश्रित्य यावद्व्यवहारं सत्तास्फूर्ती लभत इति<br>
स एव व्यवहर्तृदृशा त्रिकालस्थसर्वलब्धेत्युच्यत इति भावः ॥ ५० ॥</p>
<p>अस्नेहेनेव दीपेन येन सर्वं समुज्झितम् ।<br>
सस्नेहेनेव दीपेन तेन सर्वं प्रकाशितम् ॥ ५१ ॥</p>
<p>अत एव सर्वत्यागे सर्वबाधादव्यवहार्यदृशा<br>
आत्यन्तिकस्नेहक्षयान्निर्वाणदीपदृष्टान्तं सर्वगतस्वरूपज्योतिषैव<br>
सर्वव्यवहारप्रकाशनाद्व्यवहारदृशा सस्नेहदीपदृष्टान्तं चाह##-</p>
<p>स्थितं सर्वं परित्यज्य यः शेतेऽस्नेहदीपवत् ।<br>
स राजते प्रकाशात्मा समः सस्नेहदीपवत् ॥ ५२ ॥</p>
<p>तदेव स्फुटयति-स्थितमिति ॥ ५२ ॥</p>
<p>समस्तवस्तुनिष्कासे यथा त्वमवशिष्यसे ।<br>
सर्वत्यागे कृते तादृग्विज्ञानमवशिष्यते ॥ ५३ ॥</p>
<p>सर्वत्यागे शून्यतापत्तिं वारयति-समस्तेति । समस्तानां वस्तूनां<br>
राज्यारण्योपकरणानां निष्कासे त्यागे ॥ ५३ ॥</p>
<p>समस्तवस्तुदाहेऽपि यथा त्वं नेतरो नृप ।<br>
सर्वत्यागत एवाङ्ग तथा निर्वाणमुच्यते ॥ ५४ ॥</p>
<p>परिशिष्टचितः स्वातिरिक्तत्वात्स्वस्य ततः कः पुरुषार्थस्तत्राह-समस्तेति । यथा<br>
निर्वाणं परमपुरुषार्थोपि त्वत्तो नेतरदित्यर्थः ॥ ५४ ॥</p>
<p>सर्वत्यागो हि शून्यात्मा आश्रयः सर्वसंविदाम् ।<br>
अनन्तानामुदाराणां खमिवेदं दिवौकसाम् ॥ ५५ ॥</p>
<p>तस्य त्यक्तसर्वप्रपञ्चशून्यत्वेपि सर्वसंविदां तदन्तर्भावोऽस्त्येवेति न<br>
जाड्यसिक्तिरित्याह-सर्वत्यागो हीति । दिवौकसां सूर्यचन्द्रनक्षत्रादीनाम् ॥ ५५ ॥</p>
<p>सर्वत्यागरसापाने जरामरणभीतयः ।<br>
न काश्चन प्रबाधन्ते खस्येव व्योमलेखिकाः ॥ ५६ ॥</p>
<p>सर्वत्यागरसस्य आपाने ईषदप्यास्वादने कृते यथा असङ्गोदासीनस्य खस्य<br>
व्योमलेखिकाश्छिद्रकारिकाष्टङ्किकाः काश्चिदपि न प्रबाधन्ते तद्वत् ॥ ५६ ॥</p>
<p>सर्वत्यागो महत्त्वस्य कारणं निर्मलद्युतेः ।<br>
सर्वं त्यजसि चेद्यस्माद्बुद्धिस्थैर्यं बृहत्तमम् ॥ ५७ ॥</p>
<p>निर्मला द्युतिः स्वरूपस्फूर्तिर्यस्मात्तथाविधस्य महत्त्वस्य । तत्कुतस्तत्राह##-</p>
<p>सर्वत्यागः परानन्दो दुःखमन्यत्सुदारुणम् ।<br>
इत्योमित्युररीकृत्य यदिच्छसि तदाचर ॥ ५८ ॥</p>
<p>इति विमृश्येति शेषः । ॐमित्यस्य विवरणं-उररीकृत्येति ॥ ५८ ॥</p>
<p>सर्वं त्यजति यस्तस्य सर्वमेवोपतिष्ठते ।<br>
यथैवाम्बु विशत्यग्नौ तथैवायाति वारिधौ ॥ ५९ ॥</p>
<p>सर्वत्यागे वैभवहानिं वारयति-सर्वमिति । सर्वं विभवजातं<br>
प्रारब्धोपनीतमुपतिष्ठते । वारिधौ अम्बु यथा यथा वडवाग्नौ विशति तथा तथा<br>
नदीभ्य आयात्येव तद्वदित्यर्थः ॥ ५९ ॥</p>
<p>सर्वत्यागान्तरेवास्ति ज्ञानमात्मप्रसादकम् ।<br>
यच्छून्यं किल भाण्डस्य तत्र रत्नादि तिष्ठति ॥ ६० ॥</p>
<p>सर्वस्याज्ञानतत्कार्यस्य यस्त्यागस्तदन्तरेवात्मप्रसादकं ज्ञानमवश्यमस्ति ।<br>
भाण्डस्य मध्ये यद्रत्नादिशून्यं स्थलं तत्रैव रत्नादि तिष्ठतीति किल<br>
प्रसिद्धमित्यर्थः ॥ ६० ॥</p>
<p>सर्वस्यागवशादेव हतकाले कलावपि ।<br>
शाक्येन विगताशङ्कं मुनिना मेरुवत्स्थितम् ॥ ६१ ॥</p>
<p>कलौ पापिष्ठतमेऽपि काले वेदबाह्यत्वादतिनीचेनापि शाक्येन<br>
सर्वत्यागवशान्मेरुवत्स्थितं यदा तदा पुण्ये द्वापरकाले वेदमार्गावलम्बिना<br>
पुण्यतमेन त्वया विगताशङ्कं व्योमवत्स्थेयमिति किं वाच्यमिति द्योतनाय हतेति ॥<br>
६१ ॥</p>
<p>सर्वत्यागो महाराज सर्वसम्पत्समाश्रयः ।<br>
न गृह्णाति हि यत्किञ्चित्सर्वं तस्मै प्रदीपते ॥ ६२ ॥</p>
<p>सर्वासां सम्पदा समाश्रयो निवासस्थानम् ॥ ६२ ॥</p>
<p>कृत्वा सर्वपरित्यागं शान्तः स्वस्थो वियत्समः ।<br>
सौम्यो भवसि यद्रूपस्तद्रूपो भव भूपते ॥ ६३ ॥</p>
<p>सर्वं परित्यज्य महास्वभाव त्यजस्यथो येन च तद्विहाय ।<br>
त्यागाभिमानं च मलं विमुच्य विमुक्तरूपो भव भूमिपाल ॥ ६४ ॥</p>
<p>हे महास्वभा भूमिपाल त्वं प्रथमं त्याज्यं सर्व मन्सा परित्यज्य अथो अनन्तरं<br>
येन त्यजसि तन्मनश्च विहाय तदनन्तरं त्यागाभिमानलक्षणमहङ्कारमलं च<br>
विमुच्य जीवन्मुक्तरूपो भवेत्यर्थः ॥ ६४ ॥</p>
<p>इत्यार्षे श्रीवासिष्ठमहारामा० वाल्मी० दे० मोक्षो० निर्वाणप्रकरणे पू० चू०<br>
शिखिध्वजावबोधनं नाम त्रिनवतितमः सर्गः ॥ ९३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजावबोधनं नाम त्रिनवतितमः सर्गः ॥ ९३ ॥</p>
<h1 id="०९४">०९४</h1>
<p>चतुर्नवतितमः सर्गः ९४</p>
<p>श्रीवसिष्ठ उवाच ।</p>
<p>एवं वदति वै कुम्भे चित्तत्यागं मुहुर्मुहुः ।<br>
अन्तर्विचारयन्सौम्यो राजा वचनमव्रवीत् ॥ १ ॥</p>
<p>इह चित्तं परित्यक्तुं तन्मूलपरिशोधने ।<br>
देहादिवेद्यबाधेन पूर्णचिच्छेष ईर्यते ॥</p>
<p>चित्तत्यागं चित्तत्यागोपायम् ॥ १ ॥</p>
<p>शिखिध्वज उवाच ।</p>
<p>हृदयाकाशविहगो हृदयद्रुममर्कटः ।<br>
भूयोभूयो निरस्तं हि समभ्येत्येव मे मनः ॥ २ ॥</p>
<p>निरस्तं न ममेति त्यक्तमपि । अप्यर्थो हिशब्दः ॥ २ ॥</p>
<p>जानामि चैतदादातुं मत्स्यं जाल इवाकुलम् ।<br>
त्यागमस्य न जानामि चित्तं द्रव्य इवोत्तम ॥ ३ ।</p>
<p>एतच्चित्तमादातुं ममतया स्वीकर्तुं जानामि द्रव्य इवास्मिन्मूर्तत्वाभावादस्य<br>
त्यागं तु न जानामि । हे उत्तम ॥ ३ ॥</p>
<p>चित्तस्यादौ स्वरूपं मे यथावद्भगवन्वद ।<br>
ततश्चित्तपरित्यागं यथावद्वद मे प्रभो ॥ ४ ॥</p>
<p>स्वरूपं त्यागार्हं पिण्डीकृतं सामान्यरूपम् ॥ ४ ॥</p>
<p>कुम्भ उवाच ।</p>
<p>वासनैव महाराज स्वरूपं विद्धि चेतसः ।<br>
चित्तशब्दस्तु पर्यायो वासनाया उदाहृतः ॥ ५ ॥</p>
<p>कुम्भस्तदेवाह-वासनैवेति । रागवासनेत्यर्थः । उदाहृतो लोके । तथा च लौकिका<br>
आहुरपूपेषु मम वासनास्ति मण्डकेष्वस्य चित्तमिति ॥ ५ ॥</p>
<p>त्यागस्तस्यातिसुकरः सुसाध्यः स्पन्दनादपि ।<br>
राज्यादप्यधिकानन्दः कुसुमादपि सुन्दरः ॥ ६ ॥</p>
<p>सुकर इति । औदासीन्यमात्रेण तत्सिद्धिरिति भावः । राज्यादपीति । तथा चाहुः यच्च<br>
कामसुखं लोके यच्च दिव्यं महत्सुखम् । तृष्णाक्षयसुखस्यैते नार्हतः<br>
षोडशीं कलाम् । इति । सुन्दरो हृद्यः ॥ ६ ॥</p>
<p>मूर्खस्य तु मनस्त्यागो नूनं दुःसाध्यतां गतः ।<br>
पामरस्येव साम्राज्यं तृणस्येव सुमेरुता ॥ ७ ॥</p>
<p>कुतस्तर्हि स सर्वैर्न क्रियते तत्राह-मूर्खस्येति ॥ ७ ॥</p>
<p>शिखिध्वज उवाच ।</p>
<p>स्वरूपं वेद्मि चित्तस्य वासनामयमाकुलम् ।<br>
त्यागः स मन्ये दुःसाध्यो वज्रनिर्गिलनादपि ॥ ८ ॥</p>
<p>वेद्मि त्वद्वचसेत्यर्थः । वज्रस्य निर्गिलनान्निगिरणादपि दुःसाध्यः । सति मौर्ख्ये<br>
औदासीन्यस्यैव दुष्करत्वादिति भावः ॥ ८ ॥</p>
<p>संसृत्यामोदपुष्पस्य दुःखदाहानलस्य च ।<br>
जगदब्जमृणालस्य मोहमारुतखस्य च ॥ ९ ॥</p>
<p>जगल्लक्षणं यदब्जं तन्मृणालस्य । जालेति पाठेऽपि जले भवं जालमिति व्युत्पत्त्या<br>
अब्जमेवार्थः । सर्वपर्यायैः कारणमेवोपलक्ष्यते ॥ ९ ॥</p>
<p>शरीरयन्त्रवाहस्य हृत्पद्मभ्रमरस्य च ।<br>
अयत्नाच्चेतसस्त्यागो यथा भवति तद्वद ॥ १० ॥</p>
<p>शरीरयन्त्रं वहति प्रवर्तयतीति कर्मण्यण् । यथा येनोपायेन भवति ॥ १० ॥</p>
<p>कुम्भ उवाच ।</p>
<p>सर्वनाशोऽस्य यः साधो चेतसः संसृतिक्षयः ।<br>
स एव चित्तसन्त्याग इत्युक्तं दीर्घदर्शिभिः ॥ ११ ॥</p>
<p>सर्वस्य वक्ष्यमाणमूलाङ्कुरशाखापल्लवादेर्नाशः स एव संसृतेरपि क्षयः<br>
स एव चित्तस्य सन्त्यागो न तु बाह्यार्थत्यागवन्ममतानिवर्तनमित्यर्थः ।<br>
दीर्घदर्शिभिरपरिच्छिन्नात्मदर्शिभिः ॥ ११ ॥</p>
<p>शिखिध्वज उवाच ।</p>
<p>चित्तत्यागादहं मन्ये चित्तनाशः सुसिद्धये ।<br>
अभावः शतशो व्याधेः कथमस्यानुभूयते ॥ १२ ॥</p>
<p>उक्तमर्थ विमृश्यानुवादेनानुमोदमानः शिखिध्वजस्तत्रोपपत्तिमाह-चित्तेति ।<br>
चित्तं हि व्याधिः । न हि व्याधेः शतशोपि ममतावर्जनलक्षणेन<br>
त्यागेनाभावोऽनुभूयते किन्तु चिकित्सयोच्छेदेनैव । अतस्तदुच्छेदाय<br>
तन्मूलशाखापल्लवादि वदेत्यर्थः ॥ १२ ॥</p>
<p>कुम्भ उवाच ।</p>
<p>अहम्बीजश्चित्तद्रुमः सशाखाफलपल्लवः ।<br>
उन्मूलय समूलं तमाकाशहृदयो भव ॥ १३ ॥</p>
<p>अहमज्ञातात्मा बीजं यस्य । सशाखाफलपल्लवस्य द्रुमस्योन्मूलने<br>
तत्स्थानाकाशमिव निरावरणविक्षेपं हृदयं यस्य तथाविधो भव ॥ १३ ॥</p>
<p>शिखिध्वज उवाच ।</p>
<p>चेतसः किं मुने मूलं कोऽङ्कुरः कोऽस्य सम्भवः ।<br>
काः शाखाः के च वा स्कन्धाः कथमुन्मूल्यते च सः ॥</p>
<p>सम्भवत्यस्मिन्निति सम्भवः क्षेत्रम् ॥ १४ ॥</p>
<p>कुम्भ उवाच ।</p>
<p>अहमर्थोदयो योऽयं स चित्तावेदनात्मकः ।<br>
एतच्चित्तद्रुमस्यास्य विद्धि बीजं महामते ॥ १५ ॥</p>
<p>अहमर्थादज्ञातात्मनः उदयो यस्य तथाविधो योऽयं स चित्तावेदनात्मकोऽभिमानी<br>
प्रसिद्धः । एतदेवेति बीजलिङ्गेन निर्देशः । बीजं मूलम् ॥ १५ ॥</p>
<p>परमात्मपदं क्षेत्रं क्षेत्रं मायामयस्य तत् ।<br>
एतस्मात्प्रथमोद्भिन्नादङ्कुरोऽनुभवाकृतिः ॥ १६ ॥</p>
<p>कोऽस्य सम्भव इति प्रश्नस्योत्तरमाह-परमात्मपदमिति । परमात्मनः पदं<br>
नीडं माया सैव क्षेत्रम् । यतस्तत्सर्वस्यैव मायामयप्रपञ्चस्य<br>
क्षेत्रमतश्चेतसोऽपि तदेव क्षेत्रमित्यर्थः । कोऽङ्कुर इत्यस्योत्तरमाह-एतस्मादिति ।<br>
एतस्मात्प्रथमोत्पन्नान्मूलात्परिच्छिन्नोऽहमिति निश्चयात्मा<br>
चिदाभासव्याप्तत्वादनुभवात्मकोऽङ्कुरो जायत इत्यर्थः ॥ १६ ॥</p>
<p>निश्चयात्मा निराकारो बुद्धिरित्येव सोच्यते ।<br>
अस्य बुद्ध्यभिधानस्य याङ्कुरस्य प्रपीनता ॥ १७ ॥</p>
<p>तस्यैवोपचयेन चित्तद्रुमात्मना परिणतिरित्याह-अस्येति ।<br>
देहाद्याकृतिस्मरणाच्चित्तनाम तन्मननाच्च मन इत्यभिधा यस्यास्तथाविधा<br>
पीनता जायत इति परेणान्वयः ॥ १७ ॥</p>
<p>सङ्कल्परूपिणी तस्याश्चित्तनाममनोभिधा ।<br>
जीवो मिथ्योपलम्भात्मा शून्यात्मा ह्युपलोपमः ॥ १८ ॥</p>
<p>तस्य वृक्षस्य जीवमाह-जीव इति । परमार्थतो निर्विकारत्वात्सर्वविकारशून्यात्मा<br>
अत एवोपलोपमो मिथ्याभूतचित्ततद्धर्मसम्बन्धोपलम्भात्मा साक्षीत्यर्थः ॥ १८ ॥</p>
<p>स्तम्भः कायोऽयमेतस्य स्नाय्वस्थिरसरञ्जितः ।<br>
देशान्तरेऽङ्कुरोद्देशे कालस्पन्दोऽस्य वासना ॥ १९ ॥</p>
<p>स्तम्भो मूलाच्छाखापर्यन्तो मध्यप्रदेशः । अयं कायः शरीरमेव ।<br>
मूलस्तम्भदेशाद्देशान्तरे अग्रदेशे<br>
स्कन्धशाखादिप्ररोहार्थमङ्कुरोद्देशेऽङ्कुरारम्भे चिकीर्षिते वसन्तादिकाल इव<br>
तत्तद्बोगप्रदकर्मपरिपाककाले रागद्वेषप्रवृत्त्याद्यङ्कुरपल्लवाद्याकारेण<br>
स्पन्दते यो रसः सोऽस्य वासनैवेत्यर्थः ॥ १९ ॥</p>
<p>शाखायाश्चित्तवृक्षस्य दीर्घा दूरगतास्तताः ।<br>
इन्द्रियाण्यल्पभोगाश्च भावाभावात्मयोनयः ॥ २० ॥</p>
<p>अस्य चित्तवृक्षस्य या दीर्घा दूरगतास्तता विस्तृताश्च शाखास्ता इन्द्रियाणि<br>
भावाभावा जन्ममरणानि तदात्मनोऽनर्थसहस्रस्य योनयः कारणीभूता<br>
भोगाश्च अस्य महान्तो विटपौघा अवान्तरशाखासमूहा इति परेणान्वयः ॥ २० ॥</p>
<p>विटपौघा महान्तोऽस्य शुभाशुभफलाकुलाः ।<br>
ईदृशस्यास्य चित्तस्य दुर्वृक्षस्य प्रतिक्षणम् ॥ २१ ॥</p>
<p>शाखाविलवनं कुर्वन्मूलकाषे भरं कुरु ।</p>
<p>शिखिध्वज उवाच ।</p>
<p>चित्तद्रुमस्य शाखादेः कुर्वाणोऽहं विकर्तनम् ॥ २२ ॥</p>
<p>विषयभोगासङ्गच्छेदनलक्षणं शाखाविलवनं<br>
कुर्वन्नसङ्गाद्वितीयात्मदर्शनलक्षणे मूलकाषे भरं यत्नातिशयं कुर्वित्यर्थः<br>
। तत्र शाखालवने मूलकाषे चोपायं राजा पृच्छति-चित्तेति ॥ २२ ॥</p>
<p>कथं करोमि मूलस्य निःशेषकषणं मुने ।</p>
<p>कुम्भ उवाच ।</p>
<p>वासना विविधाः शाखाः फलस्पन्दादिनान्विताः ॥ २३ ॥</p>
<p>ततः शाखालवनोपायं कुम्भ आह-वासना इति ॥ २३ ॥</p>
<p>अभाविता भवन्त्यन्तर्लूनाः संविद्बलेन ते ।<br>
असंसक्तमना मौनी शान्तवादविचारणः ॥ २४ ॥</p>
<p>अभाविता आसक्तित्यागेनानुभाविता अन्तर्विचारसंविद्बलेन लूना भवन्ति ।<br>
उक्तमेवार्थं जीवन्मुक्तेषु लक्षणतया दर्शयति-असंसक्तेति ॥ २४ ॥</p>
<p>सम्प्राप्तकारी यः सोऽन्तर्लूनश्चित्तलतो भवेत् ।<br>
चित्तद्रुमलताजालं पौरुषेण विकर्तयन् ॥ २५ ॥</p>
<p>शाखालवनाभ्यासे दृढे सति मूलकाषे योग्यो भवतीत्याह-चित्तद्रुमेति ।<br>
लताजालं शाखासमूहम् ॥ २५ ॥</p>
<p>यस्तिष्ठति स मूलस्य योग्यो निकषणे भवेत् ।<br>
गौणं शाखाविलवनं मुख्यं मूलविकर्तनम् ॥ २६ ॥</p>
<p>गौणमङ्गम् । मुख्यं प्रधानम् ॥ २६ ॥</p>
<p>चित्तवृक्षस्य तेन त्वं मूलकाषपरो भव ।<br>
मुख्यत्वेन महाबुद्धे मूलदाहमलं कुरु ॥ २७ ॥</p>
<p>मुख्यत्वेन प्राधान्येन । प्रधानासम्पादने यत्नप्रसाधितस्याप्यङ्गस्य<br>
वैकल्यप्रसङ्गादिति भावः ॥ २७ ॥</p>
<p>चित्तकण्टकखण्डस्य भवत्येवमचित्तता ।</p>
<p>शिखिध्वज उवाच ।</p>
<p>अहम्भावात्मनश्चित्तद्रुमबीजस्य हे मुने ।<br>
कोऽनलो दहनाख्येऽस्मिन्कर्मण्यर्थकरो भवेत् ॥ २८ ॥</p>
<p>त्वं चित्तलक्षणस्य कण्टकखण्डस्य करञ्जवनस्य अलं निरवशेषं मूलदाहं<br>
कुर्विति पूर्वत्रान्वयः । एवं कृते अचित्तता भवति । तद्दाहस्य<br>
प्रसिद्धेनानलेनासिद्धेरनलान्तरं जिज्ञासुः पृच्छति-अहम्भावात्मन इति ।<br>
अर्थकरः समर्थः ॥ २८ ॥</p>
<p>कुम्भ उवाच ।</p>
<p>राजन्स्वात्मविचारोऽयं कोऽहं स्यामिति रूपधृक् ।<br>
चित्तदुर्द्रुमबीजस्य दहने दहनः स्मृतः ॥ २९ ॥</p>
<p>कोऽहं स्यामिति विचारादिसाक्षात्कारान्तरूपधृक् ॥ २९ ॥</p>
<p>शिखिध्वज उवाच ।</p>
<p>मुने मया स्वया बुद्ध्या बहुशः प्रविचारितम् ।<br>
यावन्नाहं जगन्नोर्वीवनमण्डलमण्डितम् ॥ ३० ॥</p>
<p>मया स्वबुद्ध्यैव बाह्यार्था देहाद्यहङ्कारान्ता आध्यात्मिकार्थाश्च अनात्मानः<br>
अनृताश्चेति ज्ञातास्तथाप्यन्तरात्मतत्त्वापरिचयाज्जडेऽप्यहङ्कारे<br>
पुनःपुनरात्मताभ्रान्तिर्न निवर्तत एवेति न विश्राम्यामीत्याह-मुने<br>
इत्यादिषड्भिः । यावदिति साकल्ये । सर्वं जगद्बहुशः प्रविचारितमित्यर्थः । तदेव<br>
विशिष्याह-नाहमित्यादि । उर्व्या तदन्तर्गतवनमण्डलादिभिश्च मण्डितं<br>
जगन्नाहमिति सङ्क्षिप्योक्तिः ॥ ३० ॥</p>
<p>नाद्रेस्तटं न विपिनः न पर्णस्पन्दनादि च ।<br>
जडत्वान्न च देहानि न मांसास्थ्यसृगादि च ॥ ३१ ॥</p>
<p>तदेव विस्तरेणाह-नाद्रेरित्यादि । जडत्वादिति सर्वत्र हेतुः ॥ ३१ ॥</p>
<p>कर्मेन्द्रियाण्यपि न च न च बुद्धीन्द्रियाणि च ।<br>
न मनो नापि च मतिर्नाहङ्कारश्च जाड्यतः ॥ ३२ ॥</p>
<p>कटकत्वं यथा हेम्नि तथाहन्त्वं चिदात्मनि ।<br>
जडं त्वसद्रूपतया तेन तन्नास्ति हे मुने ॥ ३३ ॥</p>
<p>अहङ्कारे जडत्वं नास्तीति शङ्कां विवर्तत्वहेतुना वारयन् जडस्य स्वतः<br>
सेद्धुमशक्त्या चित्यध्यासात्सिद्धौ मिथ्यात्वं पर्यवस्यतीत्याह-कटकत्वमिति ।<br>
तथा अहन्त्वं विवर्त इति शेषः । जडं तु शुक्तिरजतमृगतृष्णादि असद्रूपतया<br>
प्रसिद्धमिति शेषः । तेन जडत्वहेतुना तदहन्त्वादि नास्ति मिथ्यैवेत्यर्थः ॥ ३३ ॥</p>
<p>सन्निवेशनिवासात्मा सर्वार्थादिः परे पदे ।<br>
विद्यते नान्यदन्यत्वान्नभसीव महाद्रुमः ॥ ३४ ॥</p>
<p>ब्रह्माण्डादेरुक्तजडवर्गायाधिष्ठानसद्रूपादन्यत्वादपि असत्त्वमित्याह##-<br>
न विद्यते । तथात्वं कुत इति चेद्यतो<br>
ब्रह्माण्डादिजडवर्गश्चतुर्दशभुवनादिसन्निवेशानां निवासात्मा आधारः<br>
सर्वेषामर्थानां शब्दादिविषयाणामादिः कारणभूतः । न च चिदात्मा<br>
विभक्तस्वभावो निर्विभागसत्तासामान्यरूपत्वादित्यर्थः ॥ ३४ ॥</p>
<p>जानन्नपीति भगवन्नहन्त्वमलमार्जनम् ।<br>
अन्तर्यज्ज्ञं न जानामि तेन तप्ये चिरं मुने ॥ ३५ ॥</p>
<p>इति अनया रीत्या अहन्त्वलक्षणस्य मलस्य मार्जनं जानन्नपि अन्तः प्रत्यगेकरसं यत्<br>
ज्ञं साक्षिचैतन्यं तन्न जानामि ॥ ३५ ॥</p>
<p>कुम्भ उवाच ।</p>
<p>एतावन्मात्रकं वृन्दं यदि न त्वं महीपते ।<br>
जडत्वात्तन्महाबुद्धे योऽसि तद्वद मेऽनघ ॥ ३६ ॥</p>
<p>इदानीं परिशेषादेव साक्षिचैतन्यं परिचाययिष्यन्कुम्भ उवाच-एतावदिति ।<br>
एतावन्मात्रकमहङ्कारपर्यन्तं दृश्यवृन्दम् ॥ ३६ ॥</p>
<p>शिखिध्वज उवाच ।</p>
<p>चिन्मात्रमहमच्छात्मवेदनं विदुषां वर ।<br>
यत्र भावाः स्वदन्ते ते निर्णीयन्ते च येन वा ॥ ३७ ॥</p>
<p>अज्ञातृभोक्तृत्वादिना प्रसिद्धान्तरान्तरकोशपरम्परावधौ यत्रानन्दैकरसे<br>
चिन्मात्रे सति अनानन्दा जडरूपाश्च भावाः शब्दादिविषयाः स्वदन्ते । येन वा<br>
बुद्धिवृत्त्युपारूढेन इष्टानिष्टविभागेन निर्णीयन्ते ॥ ३७ ॥</p>
<p>एवंरूपस्य मे लग्नं नूनं मलमकारणम् ।<br>
सकारणं वाहमिति यत्पदं च न वेद्म्यहम् ॥ ३८ ॥</p>
<p>विवेकदृशा पर्यालोचने एवंरूपस्य मे मम देहादिकोइशगणे अहमिति<br>
तादात्म्याभिमानलक्षणं मलं लग्नं इदं सकारणमकारणं वेति अहं न वेद्मि<br>
यत्पदं ब्रह्म तच्च न वेद्मीत्यर्थः ॥ ३८ ॥</p>
<p>असदेतद्नात्मीयं प्रमार्ष्टुं मलमात्मनः ।<br>
मुने यदा न शक्नोमि तेन तप्ये सुदारुणम् ॥ ३९ ॥</p>
<p>कुम्भ उवाच ।</p>
<p>ब्रूहि किं तन्महाबाहो लग्नं तव मलं महत् ।<br>
स्थितोऽसि येन संसारी सता वाप्यथवाऽसता ॥ ४० ॥</p>
<p>सत्ता सत्येन असता मिथ्याभूतेन वा येन मलेन हेतुना संसारी स्थितोऽसि ॥ ४० ॥</p>
<p>शिखिध्वज उवाच ।</p>
<p>चित्तद्रुमस्य यद्बीजमहम्भावश्च मे मलम् ।<br>
तच्च त्यक्तुं न जानामि त्यक्तं त्यक्तमुपैति माम् ॥ ४१ ॥</p>
<p>तत्सत्यं मिथ्येति वा न जानामि किन्तु चित्तद्रुमस्य सर्वानर्थफलस्य मूलमिति<br>
सामान्यतोऽहम्भावश्चान्ममभावश्चेति विशेषतोपि जानामि । तच्च त्यक्तुं<br>
निरसितुमुपायं न जानामि । ननु नाहं न ममेति बुद्धिरेव तत्त्यागोपायः प्रसिद्धः<br>
प्राक्त्वयैव वनादिषु दर्शितः स कथमपलप्यते तत्राह-त्यक्तं त्यक्तमिति । तथा<br>
पुनः पुनस्त्यक्तमपि मूलोच्छेदाभावात्पुनःपुनर्मामुपैति । अतस्त्न्मूलं<br>
तदुच्छेदोपायं च वदेत्याशयः ॥ ४१ ॥</p>
<p>कुम्भ उवाच ।</p>
<p>कारणाज्जायते कार्यं यत्तत्सर्वत्र सम्भवेत् ।<br>
अन्यत्त्वसद्द्विचन्द्राभं दृष्टमेतन्न विद्यते ॥ ४२ ॥</p>
<p>तत्र सत्यस्य कूटस्थत्वात्कारणता न सम्भवत्येव । असत्यस्य तु कारणतोक्तिरसत्येव<br>
कारणे कार्यमुत्पन्नमित्यर्थे पर्यवसिता सती<br>
कार्यस्यासत्यतामेवापादयतीत्यात्मैक्यपर्यवसितेति रहस्यं तद्बुद्ध्यनुसारेणैव<br>
बोधयिष्यन् कुम्भो लोकप्रसिद्ध्यनुरूपमहङ्कारणं त्वं स्वबुद्ध्यैवान्विष्य<br>
कथयेत्याह-कारणादिति द्वाभ्याम् । अन्यत्तु कारणं विनैव जातं कार्य<br>
द्विचन्द्राभमसदेव । यत एतत्सम्यग्दृष्टं चेन्न विद्यत इत्यर्थः ॥ ४२ ॥</p>
<p>कारणाज्जायते कार्यमहम्भावाद्भवाङ्कुरः ।<br>
इति कारणमन्विष्य कथयस्व ममाधुना ॥ ४३ ॥</p>
<p>यथा अहम्भावात्कारणान्मन-आदिलक्षणो भवाङ्कुरः कार्यं जायते इति<br>
एवंविधमेवाहम्भावस्यापि कारणं स्वबुद्ध्याऽन्विष्य मम कथयस्वेत्यर्थः ॥<br>
४३ ॥</p>
<p>शिखिध्वज उवाच ।</p>
<p>मुनेऽहमिति दोषस्य वेदनं वेद्मि कारणम् ।<br>
तद्यथोपशमं याति तन्मे वद मुनीश्वर ॥ ४४ ॥</p>
<p>एवं पृष्टो राजा चिरं स्वबुद्ध्यान्विष्यासति देहाद्याकारवेदने<br>
तत्राहन्ताभिमानायोगात्तद्वेदनमेव तत्कारणमिति निश्चित्य प्रत्युवाच-मुने इति ॥<br>
४४ ॥</p>
<p>चितश्चेत्योन्मुखत्वेन दुःखायायमहंस्थितः ।<br>
चेत्योपशमनं ब्रूहि मुने तदुपशान्तये ॥ ४५ ॥</p>
<p>चितश्चेत्योन्मुखत्वेन हेतुना अयं देहादिरहम्भावेन स्थितः सन् दुःखाय<br>
सम्पन्नोऽतश्चेत्यदेहादिरेव चितस्तद्वेदनाभावेपि हेतुरित्यभिप्रेत्य तदुपशान्तये<br>
चेत्योपशमनोपायं ब्रूहीत्याह-चेत्येति ॥ ४५ ॥</p>
<p>कुम्भ उवाच ।</p>
<p>कारणं कारणज्ञोऽसि वेदनस्य वदाशु मे ।<br>
ततस्त्वां बोधयिष्यामि कारणाकारणक्रमम् ॥ ४६ ॥</p>
<p>यदि वेदनस्य वेद्योन्मुखत्वे वेद्यमेव कारणमिति कारणज्ञोऽसि तर्हि<br>
तत्स्वाभिप्रेतमाशु वद । ततस्त्वदुक्त्यनन्तरं त्वदभिप्रेतं कारनमकारणमेव<br>
येन क्रमेण सम्पद्यते तं क्रमं त्वां बोधयिष्यामीत्यर्थः ॥ ४६ ॥</p>
<p>वेद्यवेदनरूपस्य चेत्यसञ्चेतनस्य मे ।<br>
अकारणं कारणतां यद्यातं तव तद्वद ॥ ४७ ॥</p>
<p>पृष्ठमेवार्थं स्फुटीकर्तुं पुनरनुवदति-वेद्येति । सामान्यतो<br>
वेद्यवेदनरूपस्य विशेषतश्चेत्यसञ्चेतनस्य मिथ्यात्वादकारणं<br>
कारणत्वाक्षममेव वेद्यं कारणतां यातमिति यत्तवाभिप्रेतं तद्वदेत्यर्थः ॥ ४७<br>
॥</p>
<p>शिखिध्वज उवाच ।</p>
<p>चेत्यचेतनरूपस्य वेद्यसंवेदनाकृतेः ।<br>
इयं पदार्थसत्तेह देहादिः कारणं मुने ॥ ४८ ॥</p>
<p>शिखिध्वजः पृष्टं स्वाभिप्रेतं स्फुटमाह-चेत्येति ।<br>
देहादिर्बाह्याध्यात्मिकपदार्थसत्ता ॥ ४८ ॥</p>
<p>शरीरादितयोदेति वेदनं वस्तुसत्तया ।<br>
असत्याभासया स्पन्दो यथा पवनलेखया ॥ ४९ ॥</p>
<p>वेदनस्य देहादिसत्ता कथं कारणं तत्राह-शरीरेति । यतो वेदनं<br>
शरीरादिवस्तुसत्तया निमित्तभूतया स्वयमपि मूषानिषिक्तधातुद्रव इव<br>
शरीराद्याकारेणोदेति । अमूर्ते वेदने मूर्तदेहाद्याकारताया<br>
वास्तवत्वायोगाद्विशिनष्टि-असत्याभासयेति ॥ ४९ ॥</p>
<p>असत्तां वस्तुसत्ताया नावगच्छाम्यहं यथा ।<br>
अहन्त्ववेदनं चित्तबीजं समुपशाम्यति ॥ ५० ॥</p>
<p>यथा चित्तबीजमहन्त्ववेदनं समुपशाम्यति तथा देहादिवस्तुसत्ताया असत्त्वं<br>
नावगच्छामि । अतस्तदसत्त्वं यथावगम्यते तथोपदिशेति भावः ॥ ५० ॥</p>
<p>कुम्भ उवाच ।</p>
<p>विद्यते यदि देहादिवस्तुसत्ता तदस्ति ते ।<br>
अभावाद्देहसत्तादेः किन्निष्ठं तव वेदनम् ॥ ५१ ॥</p>
<p>एवं पृष्ट्ः कुम्भो वेदनस्य विषयाकारेणोत्पत्तिभ्रमवारणाय<br>
देहादिदृश्यासत्त्वं प्रतिजानीते-विद्यते इति । देहादिवस्तुसत्ता यदि विद्यते तत्तर्हि ते<br>
तवाभिमतं वेदनस्य तन्निमित्तं तदाकारत्वं स्यात् तदेव दुर्लभमिति वेदनं<br>
किनिष्ठं किंविषयम् । निर्विषयमेवेत्यर्थः ॥ ५१ ॥</p>
<p>शिखिध्वज उवाच ।</p>
<p>यस्योपलभ्यते किञ्चित्स्वरूपं कलनात्मकम् ।<br>
असद्रूपं कथं तत्स्यात्प्रकाशः स्यात्कथं तमः ॥ ५२ ॥</p>
<p>प्रत्यक्षमुपलभ्यमानस्य देहादेः कथमपलाप इति राजा पृच्छति-यस्येति ।<br>
सत्त्वेवोपलभ्यमानस्यासत्त्वप्रतिज्ञा विरुद्धेति दृष्टान्तेनाप्याह-प्रकाश इति ॥<br>
५२ ॥</p>
<p>हस्तपादादिसंयुक्तः क्रियाफलविलासवान् ।<br>
सदानुभूयमानोऽयं देहो नास्ति कथं मुने ॥ ५३ ॥</p>
<p>कुम्भ उवाच ।</p>
<p>कारणं यस्य कार्यस्य भूमिपाल न विद्यते ।<br>
विद्यते नेह तत्कार्यं तत्संवित्तिस्तु विभ्रमः ॥ ५४ ॥</p>
<p>नोपलम्भनमात्रेण दृश्यसत्तानिर्णयौ । भ्रान्तोपलम्भेषु व्यभिचारात् । किन्तु<br>
सत्सु कारणेषु यस्य कार्यस्योपलम्भस्तस्य सत्त्वम् । तानि चास्य न सन्तीत्याह##-</p>
<p>कारणेन विना कार्यं शरीरं न कदाचन ।<br>
विद्यते यस्य नो बीजं तद्द्रव्यं क्वेव जायते ॥ ५५ ॥</p>
<p>अकारणं तु यत्कार्यं सदिवाग्रेऽनुभूयते ।<br>
तद्द्रष्टुर्विभ्रमाद्विद्धि मृगतृष्णाजलोपमम् ॥ ५६ ॥</p>
<p>अविद्यमानमेव त्वं विद्धि मिथ्याभ्रमोदितम् ।<br>
नातियत्नवतोऽप्येतन्मृगतृष्णाम्बु लभ्यते ॥ ५७ ॥</p>
<p>शिखिध्वज उवाच ।</p>
<p>असतो द्वीन्दुबिम्बादेर्न युक्तं कारणेक्षणम् ।<br>
वन्ध्यातनयसर्वाङ्गमण्डनं कस्य राजते ॥ ५८ ॥</p>
<p>तर्हि किमसौ देहादिर्वन्ध्यापुत्रदेहादिवत्यन्तासन्नेव स्यादिति राजा शङ्कते-असत<br>
इति ॥ ५८ ॥</p>
<p>कुम्भ उवाच ।</p>
<p>कारणेन विना कार्यं शरीराद्यस्थिपञ्जरम् ।<br>
अविद्यमानमेवेदं विद्ध्यसम्भवतो नृप ॥ ५९ ॥</p>
<p>अशरीरं शरीरेष्वनवस्थेष्ववस्थितम् इत्यादिश्रुतेस्तथैव<br>
विद्वदनुभवात्कारणानिरूपणाचेष्टापत्तिरेवेयमिति कुम्भ आह-कारणेनेति ॥ ५९ ॥</p>
<p>शिखिध्वज उवाच ।</p>
<p>हस्तपादादियुक्तस्य शरीरस्य मुनीश्वर ।<br>
नित्यमालक्ष्यमाणस्य पिता कस्मान्न कारणम् ॥ ६० ॥</p>
<p>ऐतिह्यानुमानाप्तोक्त्यनुगतसंस्थानसाम्यलिङ्गादिना पितास्य कारणं निर्ज्ञातः स<br>
कथमपलप्यत इति राजा शङ्कते-हस्तेति ॥ ६० ॥</p>
<p>कुम्भ उवाच ।</p>
<p>कारनाभावतो राजन्पिता नाम न विद्यते ।<br>
असतो यत्तु सञ्जातमसदेव तदुच्यते ॥ ६१ ॥</p>
<p>तस्याप्यसत्त्वे तुल्यो न्याय इति गूढाभिसन्धिस्तदेवोत्तरं पुनर्वर्णयति##-</p>
<p>पदार्थानां च कार्याणां कारणं बीजमुच्यते ।<br>
सम्भवत्यङ्ग जगति न बीजेन विनाङ्कुरः ॥ ६२ ॥</p>
<p>तस्मान्न कारणं यस्य कार्यस्येहोपपद्यते ।<br>
बीजाभावे हि तन्नास्ति तत्संवित्तिस्तु विभ्रमः ॥ ६३ ॥</p>
<p>अवश्यं खलु यन्नास्ति निर्बीजं तन्मतिभ्रमः ।<br>
द्वीन्दुत्वमरुभूम्यम्बुवन्ध्यापुत्रदशासमम् ॥ ६४ ॥</p>
<p>शिखिध्वज उवाच ।</p>
<p>पितामहानां पुत्राणां पितॄणां च जगत्त्रये ।<br>
आद्यः पितामहः कस्मात्पूर्वोत्पत्तौ न कारणम् ॥ ६५ ॥</p>
<p>गूढाभिसन्धिमजानानो राजा शङ्कते-पितामहानामिति । आद्यः पितामहो<br>
हिरण्यगर्भः । स सूक्ष्मभूतलिङ्गसमष्ट्यात्मा<br>
पुत्रपितृपितामहादिसर्वव्यष्टिसमष्टिस्थूलानामुत्पत्तौ कारणं किं न<br>
स्यादित्यर्थः । पूर्वेषां प्रजास्रष्तृणां मनुमरीचिदक्षादीनां पूर्वस्य<br>
स्वकार्येभ्यः पूर्वस्य ब्रह्माण्डस्य वा उत्पत्तौ ॥ ६५ ॥</p>
<p>कुम्भ उवाच ।</p>
<p>आद्यः पितामहो यः स्यात्सोऽपि नास्त्येव भूपते ।<br>
कारणाभावतो नित्यं यदा भावो न कस्यचित् ॥ ६६ ॥</p>
<p>तस्यापि कारणं दुर्वचमित्यसत्त्वे तुल्यो न्याय इति गूढाभिसन्धिरेवोत्तरमाह##-<br>
नास्त्येवेत्यर्थः ॥ ६६ ॥</p>
<p>कारणस्य स्वबीजस्य नित्याभावात्पितामहः ।<br>
अन्यः स दृश्यमानोपि भ्रमादन्यो न विद्यते ॥ ६७ ॥</p>
<p>ननु यो देवानां प्रभवश्चोद्भवश्च विश्वाधिको रुद्रो महर्षिः । हिरण्यगर्भं<br>
पश्यत जायमानं स नो देवः शुभया स्मृत्या संयुनक्ति इत्यादिमन्त्रवर्णेषु<br>
तदुत्पादको जायमानं तं कृपादृष्ट्या पश्यन्नीश्वरस्तत्कारणं प्रसिद्ध एव<br>
स कथमपलप्यत इत्याशङ्कां परिहरन् गृहाभिसन्धिमुद्घाटयति##-<br>
भेदकल्पनया भ्रमान्माययान्यो दृश्यमानोऽपि स पितामहस्तस्मादन्यो न विद्यते ।<br>
तत्कुतस्तत्र सत्यस्य चिदंशस्यापरिणामितया अकारणत्वस्य वक्ष्यमाणत्वात्<br>
परिशेषान्मायाम्श एव जडस्तत्कारणं वाच्यस्तस्य चाविद्यारूपस्य बीजस्य<br>
कारणस्य नित्योदितविद्याबाधितत्वेनेश्वरे नित्यमेवाभावादित्यर्थः ॥ ६७ ॥</p>
<p>मृगतृष्णाम्बुवद्भ्रान्तिरूप एवावभासते ।<br>
पितामहार्थकारित्वमपि तस्य भ्रमात्मकम् ॥ ६८ ॥</p>
<p>एतेन पितामहस्य भुवनादिसर्गार्थक्रियाकारिताप्रतिभासोऽपि व्याख्यात इत्याह##-</p>
<p>पितामहोदरे तस्य मिथ्याप्रत्ययतः स्थितिः ।<br>
घना तव निवृत्तैव मार्जयिष्याम्यथेतरत् ॥ ६९ ॥</p>
<p>इत्थं मदुक्तयुक्त्या तव पितामहादेः स्वशरीरान्तस्यैतस्य<br>
कार्यपरम्पराप्रबन्धस्य मिथ्येति यौक्तिकप्रत्ययतो घना<br>
सत्यत्वेनायन्तदृढीकृता स्थितिर्निवृत्तैव । अथ<br>
इतरत्प्रतिभासमात्रावशिष्टांशमपि तत्त्वसाक्षात्कारपर्यन्तेनोपदेशेन<br>
मार्जयिष्यामीत्यर्थः ॥ ६९ ॥</p>
<p>तस्माच्चिदात्मकतयात्मनि चित्ततोऽयं नित्यं स्वयं कचति भूमिप देवदेवः ।<br>
तेनैव पद्मज इति स्वयमात्मनात्मा प्रोक्तः स्वरूप इति शान्तमिदं समस्तम् ॥<br>
७० ॥</p>
<p>उक्तमेवार्थं सङ्गृह्योपसंहरति-तस्मादिति । हे भूमिप<br>
तस्माच्चिद्व्यतिरिक्तस्योक्तयुक्त्या असत्त्वाच्चिदेवायं देवदेवः प्रागुक्त ईश्वरो<br>
हिरण्यगर्भादिस्तम्बपर्यन्तसर्गपरम्परात्मना नित्यं यत्कचति तदात्मा<br>
चिदात्मकतया आत्मन्येव कचति नान्यदणुमात्रमपि सम्पादयति सम्पद्यते वा । तेन<br>
स्वयमात्मना आत्मैव स्वरूपः पद्मज इत्यादिनामरूपकल्पनेन प्रोक्तः सर्वाणि<br>
रूपाणि विचित्य धीरो नामानि कृत्वाभिवदन्यदास्ते इत्यादिश्रुतिभिः इति एवं<br>
पर्यालोचने इदं समस्तं द्वैतं शान्तं ब्रह्मैवेत्यर्थः ॥ ७० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
शिखिध्वजावबोधनं नाम चतुर्नवतितमः सर्गः ॥ ९४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजावबोधनं नाम चतुर्नवतितमः सर्गः ॥ ९४ ॥</p>
<h1 id="०९५">०९५</h1>
<p>पञ्चनवतितमः सर्गः ९५</p>
<p>शिखिध्वज उवाच ।</p>
<p>आब्र्ह्मस्तम्बपर्यन्तं यद्ययं भासते भ्रमः ।<br>
अर्थक्रियासमर्थश्च तत्कथं दुःखकारणम् ॥ १ ॥</p>
<p>घनतातानवेनात्राविद्योपशमनक्रमः ।<br>
शिखिध्वजस्य बोधेन विश्रान्तिश्चोपवर्ण्यते ॥</p>
<p>मृगतृष्णाम्बुवद्भ्रान्तिरूप एवावभासते इति यदुक्तं तत्र मृगतृष्णादेः<br>
स्नानपानाद्यर्थक्रियासामर्थ्यादयदद्र्शनान्मज्जनमरणादिदुःखकारणत्वादर्स्<br>
हनाच्च विषमो दृष्टान्त इति राजा शङ्कते-आब्रह्मेति । तत्तर्हि अर्थक्रियासमर्थो<br>
दुःखकारणं चायं कथमित्यन्वयः ॥ १ ॥</p>
<p>कुम्भ उवाच ।</p>
<p>एवं जगद्भमस्यास्य भावनं तावदाततम् ।<br>
शिलीभूतस्य शीतेन सलिलस्येव रुक्षता ॥ २ ॥</p>
<p>सत्यसङ्कल्पभावनादृढीकृतस्य मिथ्यार्थस्यार्थक्रियासामर्थ्यं<br>
दुःखकारणत्वं च दैवासुरमायानिर्मितशास्त्रास्त्रहस्त्यश्वसेनादेः प्रसिद्धमेव<br>
किं वाच्यं जगदीऽस्वरमायानिर्मितस्य प्रपञ्चस्येत्याशयेनोत्तरमाह-एवमिति ।<br>
अस्य सर्गात्मकस्य जगद्भ्रमस्य प्राणिकर्मोपभोगार्थत्वात् एवं<br>
त्वदुक्तप्रकारमर्थक्रियासामर्थ्यं दुःखादिकारणत्वं चास्ति ।<br>
सत्यसङ्कल्पस्येश्वरस्य भावनमेव तत्तदर्थक्रियाद्यात्मना आततम् । यथा शीतेन<br>
शिलीभूतस्य सलिलस्य चिरकालेन स्फटिकादिभावेन परिणामाद्रूक्षता<br>
पीठपात्राद्यर्थक्रियासामर्थ्यमाततं तद्वदित्यर्थः ॥ २ ॥</p>
<p>अज्ञानं शिथिलीभूतमेवं नष्टं विदुर्बुधाः ।<br>
न नाशेन विनोदेति पूर्वसंस्थानविच्युतिः ॥ ३ ॥</p>
<p>अत एव मूलाज्ञानस्य ज्ञानाभ्यासपरिपाकक्रमेण शिथिलीभावे जगतः<br>
सूक्ष्मतापत्तिक्रमादेव सहाज्ञानेन नाश इत्याह-अज्ञानमिति । अज्ञाननाशं<br>
विना जगत्संस्थानबाधो नास्तीत्याह-नेति ॥ ३ ॥</p>
<p>तनुत्वं सर्वबोधस्य यत्तदेव हि कारणम् ।<br>
सर्गोपशमसम्पत्तौ प्रतिपन्ने परे पदे ॥ ४ ॥</p>
<p>अज्ञानशिथिलीभावे च निरोधाभ्यासेन बाह्यधीवृत्तितानवं कारणमित्याह##-</p>
<p>तानवं दृश्यते यस्य तस्यानुक्रमतः स्वयम् ।<br>
पूर्वसंस्थानविगमात्प्रशमोऽप्युपपद्यते ॥ ५ ॥</p>
<p>अत एव लोकेऽपि अपक्षयापरपर्यायतानवपूर्वक एव स्थूलभावानां विनाशः<br>
प्रसिद्ध इत्याह-तानवमिति । यस्य देहादेः । प्रशमो नाशः ॥ ५ ॥</p>
<p>अनेनैव क्रमेणैवं त्वमादिपुरुषो नृपः ।<br>
भ्रमाकारोदयं विद्धि मृगतृष्णाम्बुवत्स्थितम् ॥ ६ ॥</p>
<p>एवं दर्शितप्रकारेण अज्ञानशैथिल्यक्रमेण जगद्भाधादेव तव<br>
नित्यसिद्धपूर्णतालक्षणपुरुषस्वभावस्थितिसिद्धिरित्याह-अनेनेति ।<br>
मृगतृष्णाम्बुवद्भ्रान्तिरूप एवावतिष्ठते इति प्रागुक्तजगत्स्थितिरप्येवंरीत्यैव<br>
बोद्धव्येत्याह-भ्रमाकारोदयमिति ॥ ६ ॥</p>
<p>एषा पितामहाभावेऽप्यसती भूतसन्ततिः ।<br>
न कदाचन तत्सिद्धं यदसिद्धेन साध्यते ॥ ७ ॥</p>
<p>शङ्कोत्तरमुपसंहृत्य प्रस्तुतमेव निगमयन्नाह-एषेति ॥ ७ ॥</p>
<p>अयं भूतोपलम्भो हि मृगतृष्णाम्ब्विवोदितः ।<br>
विचाराद्विलयं याति शुक्तौ रजतधीरिव ॥ ८ ॥</p>
<p>तस्य फलं दर्शयति-अयमिति ॥ ८ ॥</p>
<p>कारणाभावतः कार्यमभूत्वा भवतीति यत् ।<br>
मिथ्याज्ञानादृते तस्य न रूपमुपपद्यते ॥ ९ ॥</p>
<p>अत एव जगतो भ्रान्तिरेव स्वरूपं नान्यदित्याह-कारणेति ॥ ९ ॥</p>
<p>मिथ्यादृष्टिप्रेक्षितं तुन कदाचन विद्यते ।<br>
मृगतृष्णाम्भसा केन घटकाः परिपूरिताः ॥ १० ॥</p>
<p>अत एव मिथ्येति दृष्टं सहार्थक्रियया निःस्वरूपतामेवापद्यत इत्याह##-</p>
<p>शिखिध्वज उवाच ।</p>
<p>स्रष्टुराद्यस्य परमं ब्रह्म कस्मान्न कारणम् ।<br>
अनन्तमजमव्यक्तमम्बरं शान्तमच्युतम् ॥ ११ ॥</p>
<p>तर्हि पितामहस्य निर्विशेषं ब्रह्मैव कुतो न कारणम् । न च परिणामित्वेन<br>
तस्यानित्यत्वापत्तिः । क्रमिकसर्वपरिणामानुवृत्तिबलादेव जातिवत्तस्य<br>
नित्यत्वोपपत्तेरिति राजा शङ्कते-स्रष्टुरिति ॥ ११ ॥</p>
<p>कुम्भ उवाच ।</p>
<p>हेतुत्वाभावतो ब्रह्म कार्यत्वाभावतस्तथा ।<br>
अद्वैतेनातिगन्तात्मा न च कार्यं न कारणम् ॥ १२ ॥</p>
<p>कुम्भः श्रुतियुक्त्यनुभवविरोधान्मैवमित्याह-हेतुत्वेति ।<br>
तदेतद्ब्रह्मापूर्वमनपरम् इति श्रुत्या<br>
पूर्वत्वलक्षणहेतुत्वस्यापरत्वलक्षणकार्यत्वस्य च निषेधात् नेह नानास्ति किञ्चन इति<br>
श्रुत्या द्वैतमात्रनिषेधात् असङ्गो ह्ययं पुरुषः<br>
इत्यादिश्रुतेश्चानुवृत्त्याद्यघटनात् कूटस्थस्य परिणामायोगाच्च<br>
सर्वप्रपञ्चातिगन्ता आत्मा शुद्धं ब्रह्म न कार्यं नापि कारणमित्यर्थः ॥ १२ ॥</p>
<p>अकर्तृकर्मकरणमकारणमबीजकम् ।<br>
अप्रतर्क्यमविज्ञेयं ब्रह्म कर्तृ कथं भवेत् ॥ १३ ॥</p>
<p>कारकान्तराप्रसिद्धेस्तत्प्रयुक्तस्वातन्त्र्यलक्षणं कर्तृत्वं त्वस्य<br>
दूरनिरस्तमित्याह-अकर्त्रिति । प्रयोज्यकर्तुरप्रसिद्धौ प्रयोजककर्तृताप्यस्य<br>
दुर्लभेति द्योतनाय अकर्त्रिति । अकारणं निमित्तशून्यमबीजकमुपादानशून्यम् ॥ १३ ॥</p>
<p>अकारणत्वात्कार्यत्वरहितं तज्जगद्भवेत् ।<br>
अद्वैतैक्यमनाद्यन्तं तदाद्यमुपलम्भनम् ॥ १४ ॥</p>
<p>निर्धर्मकत्वादेव तद्ब्रह्म अकारणत्वात्कार्यत्वलक्षणधर्माभ्यामपि रहितं<br>
भवेदिति हेतोः कार्यकारणात्मकं जगत्सम्पन्नमिति यदि सम्भावयसि तर्हि तज्जगत्<br>
द्वैतैक्यलक्षणेन वस्तुकृतपरिच्छेदेन<br>
आद्यन्तलक्षणैर्देशकालकृतपरिच्छेदैश्च रहितं सदाद्यमुपलम्भनं<br>
चिदेकरसं ब्रह्मैव सम्पन्नमित्यपि सम्भावय । तदा क्व जगद्भावः<br>
कार्यकारण्यता वेति भावः ॥ १४ ॥</p>
<p>अप्रतर्क्यमविज्ञेयं यच्छिवं शान्तमव्ययम् ।<br>
तत्कथं कस्य केनैव कर्तृ भोक्तृ कदा भवेत् ॥ १५ ॥</p>
<p>इत्थमेव तस्य जीवभावभ्रान्तिप्रसञ्जिते कर्तृत्वभोक्तृत्वे अपि निरसनीये इत्याह##-<br>
॥ १५ ॥</p>
<p>अतो नेदं कृतं किञ्चिज्जगदादि न विद्यते ।<br>
न कर्तासि न भोक्तासि सर्वं शान्तमजं शिवम् ॥ १६ ॥</p>
<p>फलितमाह-अत इत्यादिना ॥ १६ ॥</p>
<p>कारणाभावतः कार्यं न कस्यचिदिदं जगत् ।<br>
अकारणत्वात्कार्यत्वं भ्रमाद्विद्धि त्विदं जगत् ॥ १७ ॥</p>
<p>अकार्यत्वाच्च नास्त्येतत्सर्ग इत्थं न विद्यते ।<br>
यदा न कस्यचित्कार्यं कारणस्य जगत्तदा ॥ १८ ॥</p>
<p>उपक्रान्तं प्रस्तुतोपयोगितया स्मारयति-यदेति ॥ १८ ॥</p>
<p>पदार्थाभावसंसिद्धिस्तत्सिद्धौ कस्य वेदनम् ।<br>
एवं तु वेदनाभावे नास्त्यहन्त्वस्य कारणम् ॥ १९ ॥</p>
<p>प्रस्तुतं निगमयति-एवं त्विति ॥ १९ ॥</p>
<p>अतः शुद्धो विमुक्तोऽसि कैवोक्तिर्बन्धमोक्षयोः ।</p>
<p>शिखिध्वज उवाच ।</p>
<p>बुद्धोऽस्मि भगवन्युक्तियुक्तमुक्तं त्वयोत्तमम् ॥ २० ॥</p>
<p>एवमहन्तानिरासोपायमुपदिश्य परिशिष्टमात्मतत्त्वमनुभावयति-अत इति ।<br>
उपदिष्टार्थं स्वानुभवेनानुमोदमानो राजा युक्ततमं<br>
त्वयोपदिष्टमित्यनुवदति-बुद्धोऽस्मीत्यादिना ॥ २० ॥</p>
<p>कारणाभावतः कर्तृनेदं ब्रह्मेति वेद्म्यहम् ।<br>
कर्त्रभावाज्जगन्नास्ति तेन नास्ति पदार्थदृक् ॥ २१ ॥</p>
<p>पदार्थदृक् नामरूपदृष्टिः ॥ २१ ॥</p>
<p>नातश्चित्तादि तद्बीजं नातोऽहन्तादि किञ्चन ।<br>
एवंस्थिते विशुद्धोऽस्मि विबुद्धोस्मि शिवोस्मि वा ॥ २२ ॥</p>
<p>नमो मह्यं परं चेत्यन्न् न किञ्चिदिति बोधितः ।<br>
पदार्थवेदनादित्थमसदेवावभासते ।<br>
अहमाद्यन्तमेतेन शान्तमासे खकोशवत् ॥ २३ ॥</p>
<p>चित्स्वरूपात्परमन्यच्चेत्यं न किञ्चिदिति त्वयाहं बोधितः । इत्थं त्वदुपदिष्टयुक्त्या<br>
सर्वपदार्थानां विमर्शेन वेदनादध्यारोपे अहमादिविवेकेनापवादे अहमन्तं<br>
दृश्यजातमसन्नास्त्येवेत्यवभासते इति परेणान्वयः । एतेन सर्वद्वैतबाधेन<br>
खकोशवत् शान्तं निर्विक्षेपमासे ॥ २३ ॥</p>
<p>जगत्पदार्थप्रविभागदृष्टिः सदेशदिक्कालकलाक्रियौघा ।<br>
अहो नु कालेन चिरेण शान्ता ब्रह्मैव शान्तं स्थितमव्ययात्म ॥ २४ ॥</p>
<p>तामेव स्थितिमभिनयन्नुपसंहरति-जगदिति द्वाभ्याम् ।<br>
देशदिक्कालकलाक्रियौघैः सहिता जगत्पदार्थप्रविभागदृष्टिर्मम चिरेण कालेन<br>
शान्ता । अहो इत्याश्चर्ये । तथा च शान्तमव्ययात्म निर्विकारं ब्रह्मैव स्थितं<br>
परिशिष्टमित्यर्थः ॥ २४ ॥</p>
<p>शाम्यामि निर्वामि परिस्थितोऽस्मि न यामि नोदेमि न चास्तमेमि ।<br>
तिष्ठामि तिष्ठ स्वयथास्थितात्मा [स्वयथास्थितात्मेत्यादिः कर्मधारयः ।<br>
] शिवं शुभं पावनमौनमस्मि ॥ २५ ॥</p>
<p>परितः पूर्णभावेन स्थितोऽस्मि । अहमेवं तिष्ठामि त्वमपि स्वः प्रत्यगेकरसो<br>
यथास्थितात्मा तिष्ठेति अभयं त्वा गच्छताद्याज्ञवल्क्य यत्नोभगवन्नभयं<br>
वेदयसे इति जनकोक्तिवत्कुम्भं प्रति राजोक्तिः । एवं स्थितौ त्वदात्मैवाहं शुभं<br>
परमपुरुषार्थरूपं पावनं शुद्धं मौनं वागगम्यं शिवं<br>
निरतिशयसुखमेव सदास्मीत्यर्थः ॥ २५ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
शिखिध्वजविश्रान्तिर्नाम पञ्चनवतितमः सर्गः ॥ ९५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजविश्रान्तिर्नाम पञ्चनवतितमः सर्गः ॥ ९५ ॥</p>
<h1 id="०९६">०९६</h1>
<p>षण्णवतितमः सर्गः ९६</p>
<p>श्रीवसिष्ठ उवाच ।</p>
<p>इति ब्रह्मणि विश्रान्तिमवाप्य स शिखिध्वजः ।<br>
मुहूर्तमासीत्संशान्तमना निर्वातदीपवत् ॥ १ ॥</p>
<p>प्रतिबुद्धस्य राज्ञोऽत्र दृश्यसत्तावमार्जनम् ।<br>
यथा भवति निःशेषं तथा कुम्भेन वर्ण्यते ॥</p>
<p>अखण्डब्रह्माकारवृत्त्युदयेन सम्यक् शान्तं बाह्यवृत्तिप्रशमनोपलक्षितं<br>
मनो यस्य तथाविधः सन्निर्वातदीपवन्निश्चल आसीदित्यर्थः ॥ १ ॥</p>
<p>निर्विकल्पसमाधानपरेणाशु विविक्षितम् ।<br>
स्वलीलयेति कुम्भेन झटित्येव प्रबोधितः ॥ २ ॥</p>
<p>अथ यदा तेन राज्ञा अखण्डाकारवृत्तिलक्षणं विकल्पमप्यवधूय<br>
क्षीराब्धिपतितोदकबिन्दुवन्मनसो ब्रह्मीभावमेवापाद्य ब्रह्मण्यैकरस्येन<br>
विविक्षितं प्रवेष्टुमभिमुखीभूतं तदा तस्य इति एवंरूपामवस्थामाशु उपलक्ष्य<br>
कुम्भेन वक्ष्यमाणदृश्यमार्जनोपायादिविवक्षया स झटित्येव प्रबोधित<br>
इत्यर्थः ॥ २ ॥</p>
<p>कुम्भ उवाच ।</p>
<p>राजन्नज्ञाननिद्रातः प्रबुद्धोऽसि शिवः स्थितः ।<br>
कार्यं नास्तमयेनैव न चानस्तमयेन ते ॥ ३ ॥</p>
<p>ननु सर्वदृश्यानामखण्डाकारवृत्तेरप्यस्तमयेन निरतिशयानन्दसमुद्रे<br>
विविक्षुरहं किमिति त्वया व्युत्थापनेन विघ्नितः पुनस्तन्मम दुर्लभमिति राज्ञो<br>
विवक्षामभिलक्ष्य कुम्भ उवाच-राजन्निति । सति अज्ञाने तद्दुर्लभम् । नष्टे<br>
त्वज्ञाने सर्वदृश्यास्तमयोऽस्तु मा वा । सदृद्विभातं तत्सदैवानावृतं<br>
सुलभमेवेति भावः ॥ ३ ॥</p>
<p>सकृदेव विभातात्मा नष्टानिष्टपदात्मकः ।<br>
कलाकलननिर्मुक्तो जीवन्मुक्तोऽङ्ग साम्प्रतम् ॥ ४ ॥</p>
<p>श्रीवसिष्ठ उवाच ।</p>
<p>कुम्भेन बोधितस्त्वेवं स बभूवावबोधवान् ।<br>
विनिर्गतो रराजोच्चैर्महामोहसमुद्गकात् ॥ ५ ॥</p>
<p>विश्रान्तधीः क्षणेनैव पश्यन्दृश्यस्य वस्तुनः ।<br>
असत्तामेव मुक्तात्मा लीलया समुवाच ह ॥ ६ ॥</p>
<p>व्युत्थानकालेऽपि दृश्यस्यासत्तामेव पश्यन् लीलया अभिनवस्य स्वबोधस्य<br>
चिरपरिपक्वकुम्भबोधसंवादपरीक्षालीलया ॥ ६ ॥</p>
<p>शिखिध्वज उवाच ।</p>
<p>ज्ञातप्रायमपीदं तु यत्पृच्छामि तदुच्यताम् ।<br>
भूयो निपुणबोधाय मम मानद मोदद ॥ ७ ॥</p>
<p>शिवे शान्ते निराभासे पदेऽनुल्लसितात्मनि ।<br>
द्रष्ट्टदर्शनदृश्याख्यो विश्वात्मा प्रत्ययः कुतः ॥ ८ ॥</p>
<p>न उल्लसितस्तत्त्वतः प्रकटीभूत आत्मा स्वरूपं यस्य तथाविधे । अविद्यावृते इति यावत् ।<br>
प्रतीयत इति प्रत्ययोऽर्थः प्रतीतिः प्रत्ययो बोधश्च कुतः ।<br>
कस्मान्निमित्तादालम्बनाच्चेत्यर्थः । किं सत उतासतः । आद्ये विकारबाधयोरयोगः ।<br>
द्वितीये सत्त्वेन प्रतिभासानुपपत्तिरिति भावः ॥ ८ ॥</p>
<p>कुम्भ उवाच ।</p>
<p>साधु पृष्टं महाराज राजसे वाथ भास्वरः ।<br>
एतदेव हि ते शिष्टं ज्ञातुं यत्तदिदं शृणु ॥ ९ ॥</p>
<p>एवं पुष्टः कुम्भस्तदुभयमध्यासेनोपपादयिष्यन् प्रश्नमुपपन्नत्वेन<br>
प्रष्टारं च वक्ष्यमाणार्थग्रहणसामर्थ्येन प्रशंसति-साध्विति ।<br>
प्रागुपदिष्टमात्मतत्त्वमवाप्य निरस्ताज्ञानावरणत्वाद्भास्वरः सन् राजसे<br>
शोभसे । राजसे वाथ भास्करः इति पाठे तु इवार्थे वाशब्दः । अथ<br>
तत्प्रबोधानन्तरं राहुनिर्मुक्तभास्कर इव राजसे इत्यर्थः ॥ ९ ॥</p>
<p>यदिदं दृश्यते किञ्चिज्जगत्स्थावरजङ्गमम् ।<br>
सर्वं सर्वप्रकाराढ्यं कल्पान्ते तद्विनश्यति ॥ १० ॥</p>
<p>तत्राध्याससामग्रीं दर्शयितुमारोप्य<br>
संस्कारसहकृताज्ञानशबलमधिष्ठानं दर्शयिष्यन् पूर्वसर्गप्रलयं<br>
दर्शयति-यदिदमिति ॥ १० ॥</p>
<p>ततः स्तिमितगम्भीरं न तेजो न तमस्ततम् ।<br>
महाकल्पविलासान्ते सत्सारमवशिष्यते ॥ ११ ॥</p>
<p>तत्परिशिष्टमधिष्ठानं दर्शयति-तत इत्यादिना ॥ ११ ॥</p>
<p>चिन्मात्रममलं शान्तमाभातं परमं नभः ।<br>
समस्तकलनोन्मुक्तं युक्तं परमया धिया ॥ १२ ॥</p>
<p>यत्परमया स्वतत्त्वसाक्षात्कारधिया युक्तं सदेकोदितमत्यच्छं भवतीति<br>
परेणान्वयः ॥ १२ ॥</p>
<p>यदेकोदितमत्यच्छं शान्तमाततमुज्ज्वलम् ।<br>
परमात्मात्मकं तेजस्तिमितं ज्ञप्तिमात्रकम् ॥ १३ ॥</p>
<p>अप्रतर्क्यमविज्ञेयं समं शिवमनिन्दितम् ।<br>
ब्रह्मनिर्वाणमापूर्णमापूर्णोदितसंविदा ॥ १४ ॥</p>
<p>आसमन्तात्पूर्णोदितया संविदा स्वबोधेन आपूर्णम् ॥ १४ ॥</p>
<p>अणीयसामणीयश्च स्थविष्ठं च स्थवीयसाम् ।<br>
गरीयसां गरिष्ठं च श्रेष्ठं च श्रेयसामपि ॥ १५ ॥</p>
<p>ईदृशं तत्परं सूक्ष्मं तस्याग्रे यदिदं नभः ।<br>
अणोः पार्श्वे महामेरुरिव स्थूलात्म लक्ष्यते ॥ १६ ॥</p>
<p>अणीयसामणीयः इत्येतद्दृष्टान्तेन स्फुटयति-ईदृशमिति । पृथिव्यपेक्षया<br>
उत्तरोत्तरं सूक्ष्मतरत्वेन प्रसिद्धेभ्योऽपि परमसूक्ष्मत्वेन प्रसिद्धमपीदं<br>
नभः ॥ १६ ॥</p>
<p>ईदृशं तत्परं स्थूलं यस्याग्रे यदिदं जगत् ।<br>
परमाणुवदाभाति क्वचिदेव न भाति च ॥ १७ ॥</p>
<p>स्थविष्ठं च स्थवीयसाम् इत्येतदपि तथा स्फुटयति-ईदृशमिति ॥ १७ ॥</p>
<p>विश्वात्मकचनं नाम पदेऽसम्भववेधसः ।<br>
तदहंवेदनं विद्धि विराडात्मा जगत्स्थितम् ॥ १८ ॥</p>
<p>ईदृशे मायाशबले पदे अधिष्ठाने<br>
प्राक्तनजगत्संस्कारोद्बोधादुद्भूततत्तत्प्राणिकर्मानुसारि यदध्यासेन<br>
विश्वात्मकचनं तदेव । अः वासुदेवस्तस्मात्सम्भवो यस्य तथाविधस्य वेधसो<br>
हिरण्यगर्भस्य अहंवेदनमहम्भावलक्षणं ज्ञानाध्यासं विद्धि । तत्र<br>
विषयत्वेन जगत्स्थितं तदेव विराडात्मा विषयाध्यास इत्यर्थः ॥ १८ ॥</p>
<p>वातस्य वातस्पन्दस्य यथा भेदो न विद्यते ।<br>
शून्यत्वखत्वोपमयोश्चिन्मात्राहन्त्वयोस्तथा ॥ १९ ॥</p>
<p>अध्यासपक्षे चाधिष्ठानसत्तयैव कार्यकारणोभयसत्त्वनिर्वाहात्तयोः सत्त्वेन<br>
प्रतीतेर्ज्ञानेन बाधस्य सत्कौटस्थ्यस्य च<br>
नानुपपत्तिरित्यभिप्रेत्याध्यस्तस्याधिष्ठानादपृथक्त्वं सदृष्टान्तमाह##-<br>
खत्वं च निरपेक्षत्वादधिष्ठानदृष्टान्तौ । स्पन्दः शून्यत्वं च<br>
देशप्रतियोगिसापेक्षत्वादध्यस्तदृष्टान्तौ ॥ १९ ॥</p>
<p>जलेऽस्ति देशकालान्ते यथोर्म्यादि सकारणम् ।<br>
परेऽसद्देशकालान्ते [परेऽस्त्यदेशकालान्ते इति मुद्रितपुस्तके पाठः ।]<br>
तथा जगदकारणम् ॥ २० ॥</p>
<p>असत्कार्यवादिमतानुप्रवेशो मा भूदित्यधिष्ठानसत्तयैव कार्यस्य ब्रह्मणि<br>
त्रैकालिकसत्त्वमपि दृष्टान्तेन दर्शयन् विशेषमाह-जले इति ।<br>
देशकालाभ्यामन्तौ परिच्छेदौ यस्मिन् । जलस्यान्तरालिककारणत्वाज्जलकारणेनैव<br>
सकारणम् । ब्रह्मणो मूलकारणत्वादकारणम् ॥ २० ॥</p>
<p>हेम्न्यस्ति देशकालान्ते कटकादि सकारणम् ।<br>
ब्रह्मण्यदेशकालान्ते तथा जगदकारणम् ॥ २१ ॥</p>
<p>ईदृशं तद्वरिष्ठं च जगद्राज्यन्न् तदक्षतम् ।<br>
न द्वैतममलं शान्तं जगत्तृणलवायते ॥ २२ ॥</p>
<p>श्रेष्ठं च श्रेयसामपि इत्येतदप्यध्यासेनैव स्फुटयति-ईदृशमिति । जगदेव<br>
राज्यं यस्य तज्जगद्राज्यन्न् महाराजभूतं तद्ब्रह्मेति अरिष्ठं श्रेष्ठमित्यर्थः ।<br>
यतो जगदध्यस्तत्वात्तृणलववत्तुच्छमतो न द्वैतमद्वैतं तदित्यर्थः ॥ २२ ॥</p>
<p>ईदृशं तत्परं श्रेयस्तस्मिन्सति यदीश्वरे ।<br>
जगत्पदार्थसार्थश्रीः सा सत्तामेति वेदनात् ॥ २३ ॥</p>
<p>तस्यैव सर्वाधिष्ठानत्वात्तत्सत्तयैव जगतः सत्तालाभ इत्याह-ईदृशमिति ॥ २३ ॥</p>
<p>तत्सारमेकमेवेह विद्यते भूपते ततम् ।<br>
एकमेकान्तचित्कान्तं नैकमप्यद्वितावशात् ॥ २४ ॥</p>
<p>एकान्तचिच्चिन्मात्रस्वरूपम् । कान्तं निरुपाधिकप्रेमपदम् । अद्विता द्वितीयासहिष्णुता<br>
तद्वशाद्व्यावार्याभावादेकत्वसङ्ख्याया एव द्वितीयत्वापत्तेश्च<br>
एकमेकत्वसङ्कुयावदपि न ॥ २४ ॥</p>
<p>तस्माद्द्वितीया कलना काचिन्नाम न विद्यते ।<br>
आत्मतत्त्वमलं भातं तदेवापूर्णमक्षयम् ॥ २५ ॥</p>
<p>आसमन्तात्पूर्णम् ॥ २५ ॥</p>
<p>संस्थितं सर्वदा सर्वं सर्वाकारमिवोदितम् ।<br>
अदृश्यत्वादलभ्यत्वान्न तत्कार्यं न कारणम् ॥ २६ ॥</p>
<p>चक्षुरादिभिरदृश्यत्वात्करादिभिरलभ्यत्वाच्च न कार्यं<br>
ज्ञानकर्मप्रयुक्तातिशयानास्पदं नापि कारणं ज्ञानकर्मनिर्वर्तकमित्यर्थः ॥<br>
२६ ॥</p>
<p>प्रत्यक्षादेरगम्यत्वात्किमप्येव तदुत्तमम् ।<br>
सर्वं सर्वात्मकं सूक्ष्ममच्छानुभवमात्रकम् ॥ २७ ॥</p>
<p>किमपि प्रत्यक्षादिलौकिकमानसिद्धार्थविलक्षणमेव स्वानुभवैकगम्यं<br>
तदुत्तमं निरतिशयानन्दस्वरूपं स्वयमेव सर्व सर्वस्यात्मा सर्वे चास्यात्मान इति<br>
सर्वात्मकम् ॥ २७ ॥</p>
<p>आख्यानाख्यास्वरूपस्य निराभासप्रभादृशः ।<br>
सतो वाप्यसतो वाथ कथं कारणता भवेत् ॥ २८ ॥</p>
<p>व्यवहारदृष्टौ आख्यानाख्यास्वरूपस्य शब्दतदर्थसर्ववस्तुस्वरूपस्य<br>
व्यक्ताव्यक्तस्वरूपस्य वा स्वस्य स्वं प्रत्येव कथं कारणता भवेत् ।<br>
परमार्थदृष्टौ तु निराभासप्रभादृशः<br>
निराभासप्रभाभिन्नदृङ्मात्रस्वभावस्याद्वयस्य कथं कारणता भवेत् । किं<br>
च व्यवहारे अद्वयमसत् द्वैतं सत् । परमार्थे त्वद्वयं सत् द्वैतमसत् । न हि<br>
सदसतोरपि केनचित्परस्परं कार्यकारणता वक्तुं शक्येत्यर्थः ॥ २८ ॥</p>
<p>यद्वै न कस्यचिद्बीजमनाख्यत्वान्न कारणम् ।<br>
न किञ्चिज्जायते तस्मात्प्रमाणादि ततात्मनः ॥ २९ ॥</p>
<p>प्रमाणादिमानमेयमित्यात्मकं जगन्न जायते व्यवहारे आत्मन एव तदात्मत्वात् । न<br>
ह्यात्मा आत्मनो जायत इत्यर्थः ॥ २९ ॥</p>
<p>अकर्तृकर्मकरणं सत्यन्न् चिद्घनमक्षतम् ।<br>
आत्मरूपमनाभासं स्वयंवेदनमक्षतम् ॥ ३० ॥</p>
<p>तस्मान्न जायते किञ्चित्परस्माद्ब्रह्मणो मुने ।<br>
कथं किं लभ्यते केन यथोर्म्यादि सकारणम् ॥ ३१ ॥</p>
<p>तथा चाध्यासपक्षे न कस्यचिज्जन्मादिविक्रियेति कौटस्थ्यमेव<br>
सिद्धमित्युपसंहरति-तस्मादिति । यत्सकारणमूर्म्यादि मयोक्तं तदपि विमर्शे<br>
जलातिरिक्तं कथं लभ्यते किं वा लभ्यते । न किञ्चिन्न कथञ्चिदित्यर्थः ॥ ३१ ॥</p>
<p>परेऽसद्देशकालान्ते तथा जगदकारणम् ।</p>
<p>शिखिध्वज उवाच ।</p>
<p>जलादौ यत्तरङ्गादि तत्सकारणमस्ति हि ॥ ३२ ॥</p>
<p>एवं सत्यपि कारणे यदा कार्यकारणता नास्ति तदा<br>
अद्वयत्वादस्तदेशकालपरिच्छेदत्वादकारणे ब्रह्मणि सा नास्तीति किं<br>
वाच्यमित्याह-परे इति । जलेऽस्ति देशकालान्ते यथोर्म्यादि सकारणम् ।<br>
परेऽसद्देशकालान्ते तथा जगदकारणम् इति यत्प्रागुक्तं तदेव त्वयोपरीहृतम् । तत्र<br>
वैषम्योक्त्यंशे कोऽभिप्राय इति राजा पृच्छति-जलादाविति ॥ ३२ ॥</p>
<p>परे जगदहन्तादि नाकारणमवैम्यहम् ।</p>
<p>कुम्भ उवाच ।</p>
<p>इदानीं तत्त्वतो ज्ञातमेतत्सत्यं महीपते ॥ ३३ ॥</p>
<p>समुद्रस्य पञ्चीकृतजलकार्यत्वात्तत्कारणैर्भूतैर्वाय्वादिबाह्यनिमित्तैश्च<br>
तरङ्गादेः पयःपरिणामस्य सकारणत्वम् । ब्रह्मणः कारणाप्रसिद्धेरद्वयतया<br>
सहकारिकारणाभावाच्च तद्विवर्तस्याकारणकत्वमिति वैषम्यं मदभिप्रेतम् । तच्च<br>
तत्त्वज्ञानात्प्रागद्वयवस्तुसम्भावनाया एवानुदयादज्ञैर्बोद्धुमशक्यम् । त्वया<br>
त्वद्वैतं वस्तु सर्वद्वैतबाधेन तत्त्वतः परिचितमिति तत्सुबोधमित्याशयेन कुम्भ<br>
उत्तरमाह-इदानीमित्यादिना ॥ ३३ ॥</p>
<p>इदं जगदहन्तादि नेह किञ्चिन्न विद्यते ।<br>
जगच्छब्दार्थरहितं जगदस्ति शिवात्मकम् ॥ ३४ ॥</p>
<p>यदि सर्वद्वैतबाधादकारणं तर्हि तत्र जगदस्तीत्युक्तेः कोऽभिप्रायस्तमाह##-<br>
जगद्बाधेऽप्यस्त्येवेत्यभिप्राय इत्यर्थः ॥ ३४ ॥</p>
<p>व्योम्न्येव निर्मितं शान्तं व्योम्ना सूक्ष्मतरेण च ।<br>
यथा नभसि शून्यत्वं तथेदं जगदीश्वरे ॥ ३५ ॥</p>
<p>यथा व्योम्न्येव व्योम्नोऽपि सूक्ष्मतरेण मायाव्योम्ना निर्मितं गन्धर्वनगरं<br>
मिथ्यात्वान्नित्यशान्तं व्योमसत्तयैवास्ति । यथाऽशून्येऽपि नभसि तद्विरुद्धं<br>
शून्यत्वं तत्सत्तयैवास्ति । तथा ईश्वरे मायाशबले ब्रह्मणि जगदित्यर्थः ॥ ३५ ॥</p>
<p>सदृशं स्वस्वरूपेण न वा रूपेण केनचित् ।<br>
एवंरूपं जगदिदं सम्यग्ज्ञातं शिवं भवेत् ॥ ३६ ॥</p>
<p>स्वस्वरूपेण चैतन्यैकरसेन सदृशं चिद्रूपमेव सम्यग्ज्ञातम् । अथवा<br>
केनचिद्रूपेण जडरूपेण वा न सदृशं शून्यमेवेति ज्ञातं सत् शिवं ब्रह्मैव<br>
भवेत् ॥ ३६ ॥</p>
<p>सम्यग्ज्ञानप्रभावेण विषमप्यमृतायते ।<br>
असम्यग्ज्ञातमशिवं जगद्दुःखप्रदं परम् ॥ ३७ ॥</p>
<p>नन्वशिवं कथं शिवं भवेत्तत्राह-सम्यगिति ॥ ३७ ॥</p>
<p>विषबुद्ध्यामृतमपि भुक्तं विषरसायते ।<br>
ईदृशश्च यथा वेत्ति यद्यदेष चिदीश्वरः ॥ ३८ ॥</p>
<p>ईदृशः विद्यासहायोऽविद्यासहायो वा ॥ ३८ ॥</p>
<p>तत्तथैवाशु भवति तादृग्रूपतया शिवः ।<br>
यथा ज्वाला भ्रमाज्जाता विचित्राकारविभ्रमैः ॥ ३९ ॥</p>
<p>यथा ज्वाला तिमिरादिनेत्रदोषविभ्रमैः केशोण्ड्रकादिरूपेण विचित्रा<br>
जाताप्यनन्यरूपेणैव तिष्ठति ॥ ३९ ॥</p>
<p>तिष्ठत्यनन्यरूपैव ब्रह्मसत्ता तथैव हि ।<br>
यत्परं चित्स्वरूपेण स्थितमात्मनि मन्थरम् ॥ ४० ॥</p>
<p>यच्चित्स्वरूपेण स्थितं परं ब्रह्म तदेवात्मनि मन्थरं मन्दप्रबोधं<br>
सत्तेनैवाप्रबोधेन निमित्तेन ॥ ४० ॥</p>
<p>तत्तेन देहदेह्यादिर्जगदादीव लक्ष्यते ।<br>
केवलं परमेवेत्थं परमं भासते शिवम् ॥ ४१ ॥</p>
<p>अतो जगदहन्तादि प्रश्न एवेति नोचितः ।<br>
यद्वस्तु विद्यमानं सत्प्रश्नस्तत्र विराजते ॥ ४२ ॥</p>
<p>बोधदार्ढ्ये तु शिवे शान्ते इत्यादित्वत्कृतप्रश्नस्यानवकाश एवेत्याह-अत इति । इति<br>
द्रष्ट्टदर्शनदृश्याख्यो विश्वात्मा प्रत्ययः कुतः इति प्रश्न एव नोचितः ॥ ४२ ॥</p>
<p>प्रेक्षितं यत्तु नास्त्येव प्रेक्षाप्रश्नेन तत्र किम् ।<br>
सन्निवेशं विना सत्ता यथा हेम्नो न विद्यते ॥ ४३ ॥</p>
<p>यदि जगन्नास्त्येव तर्हि कथं तत् प्रेक्षास्पष्टमनुभूयत इति प्रश्नोऽपि न कार्य<br>
इत्याह-प्रेक्षितमिति । तादृशप्रेक्षाया निर्विषयत्वे कथमिति<br>
प्रष्टव्यप्रकारस्यैवाभावादित्यर्थः ॥ ४३ ॥</p>
<p>तथा जगदहम्भावं विना नेशस्य संस्थितिः ।<br>
अकारणत्वान्नास्तीदं ब्रह्मैवेत्थं विजृम्भते ॥ ४४ ॥</p>
<p>संस्थितिः प्रश्नार्हेति शेषः ॥ ४४ ॥</p>
<p>अजृम्भमाणमेवेदं जगत्त्वेनेव संस्थितम् ।<br>
यन्मया एव तेनैव मिथः सम्प्रेरिताशयम् ॥ ४५ ॥</p>
<p>ननु यदि पृथिव्यादयो न सन्त्येव तर्हि कथं यः पृथिव्यां तिष्ठन्पृथिव्या<br>
अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयत्येष त<br>
आत्मान्तर्याम्यमृतः इत्यादिश्रुतेरन्तर्यामिणेश्वरेण प्रेर्यमाणा एव सर्वे<br>
भावाः स्वस्वकार्ये चमत्कुर्वन्तीति वैदिकसिद्धान्तस्तत्राह-यन्मया एवेति ।<br>
मायाशबलेश्वरमयाः सर्वे भावास्तेन मायाशबलेश्वरेणैव माययैव मिथः<br>
सामग्र्यात्मना मेलनाय सम्प्रेरिताः सन्तः पञ्चभूतात्मके पिण्डे मायिकमेव<br>
तत्तत्कार्यचमत्कारं कुर्वन्ति । यथा मिथुनानि स्त्रीपुंसयुग्मानि यौवने काममयानि<br>
कामेन प्रेरितानि परस्परं सम्भोगेन पुत्राद्युत्पादनेन चमत्कुर्वन्ति । यथा वा<br>
बीजानि भूस्थानि वर्षोदकेन प्रेरितान्यङ्कुरोदयाच्चमत्कुर्वन्ति तद्वदिति परेणान्वयः<br>
॥ ४५ ॥</p>
<p>चमत्कुर्वन्त्यमी भावाः पञ्चके मिथुनौघवत् ।<br>
चिन्मात्र एव चिन्मात्रं चिन्मात्रेणावधीयते ॥ ४६ ॥</p>
<p>तथा आवृतचिन्मात्रमेव चिन्मात्रेण मायिकेन नानात्मनैव नानेव भूत्वा<br>
अवधीयते तत्तत्कार्यरूपेण परिच्छिद्यते ॥ ४६ ॥</p>
<p>नानात्मनैव नानेव स्वात्मज्ञानात्मनात्मवत् ।<br>
पूर्णात्पूर्णान्युद्धरन्ति पूर्णात्पूर्णानि चक्रिरे ॥ ४७ ॥</p>
<p>यथा तदेव चिन्मात्रं स्वात्मज्ञानात्मना स्वेनैव व्याप्तं पारमार्थिकात्मना<br>
चमत्कुरुते तद्वत् ब्रह्मण एव ब्रह्मभूतसर्गात्मना मायिकचमत्कारे तस्यैव<br>
तत्त्वज्ञानेन पारमार्थिकस्वरूपावाप्तिचमत्कारे च । पूर्णमदः पूर्णमिदं<br>
पूर्णात्पूर्णमुदच्यते । पूर्णस्य पूर्णमादाय पूर्णमेवावशिष्यते इति श्रुतिमर्थत<br>
उदाहरति-पूर्णादिति । प्रलये वासनामात्रशेषेण सर्वोपाधिप्रलये मायाशबले<br>
ब्रह्मण्यप्ययं प्राप्ता जीवाः कल्पादौ भोजकादृष्टपरिपाके पुनः<br>
स्वस्वव्यष्टिसमष्ट्युपाधीन्सर्गेण यदुद्धरन्ति तत्पूर्णादपरिच्छिन्नाद्ब्रह्मणः<br>
कारणात्पूर्णान्यपरिच्छिन्नब्रह्मरूपाण्येव कार्याणि माययोद्धरन्ति । स्थितिकाले च<br>
यदवान्तरकार्यजातमैहिकामुष्मिकभोगमोक्षसाधनानि चक्रिरे तदपि पूर्णादेव<br>
पूर्णान्येव च मायया चक्रिरे ॥ ४७ ॥</p>
<p>भवन्ति पूर्णात्पूर्णानि पूर्णमेवावशिष्यते ।<br>
चिन्मात्रमेव कचति यच्चिन्मात्रमयात्मनि ॥ ४८ ॥</p>
<p>ततो यत्तत्त्वज्ञानान्मुक्ता भवन्ति तदपि पूर्णादेव मायापगमात्पूर्णानि भवन्ति ।<br>
सह भेदभ्रमेण मायापगमे पूर्णमेवावशिष्यत इति श्रुतेस्तात्पर्यार्थ इति भावः<br>
। यच्चिन्मात्रमयात्मनि सर्गवेदनं कचितं तच्चिन्मात्रे चिन्मात्रमेवाकचित्वैव<br>
कचितं नामेत्यत्रान्वयः ॥ ४८ ॥</p>
<p>अकचित्वैव तन्नाम कचितं सर्गवेदनम् ।<br>
अहं चिता चिदेवादौ भवतीव स्वयं ततः ॥ ४९ ॥</p>
<p>अहम्प्रत्यगात्मरूपा चिदेव सर्गादौ स्वं रूपमत्यजन्त्येवाभवन्त्येव स्वतश्चिता<br>
स्वयमेवानन्तकं मनोरूपं भवतीव ॥ ४९ ॥</p>
<p>अभवन्त्येव रूपं स्वमत्यजन्ती निरामयम् ।<br>
तेजोमयमनाद्यन्तं मनोरूपमनन्तकम् ॥ ५० ॥</p>
<p>सम्राट्संसारमाभासि भवतीव स्वयं वपुः ।<br>
पश्यत्यथ सदेवेदं स्वरूपत्वात्सदेव वा ।<br>
भावनाद्भूततामेति दृश्यं भवति च क्षणात् ॥ ५१ ॥</p>
<p>ततः स्थौल्यकल्पनेनाभासि सत् स्वयम्भुवः सम्राट् संसारं विराड्भावेन<br>
संसरणरूपं भवतीव । अथ व्यष्टिजीवभावेनेदं जगद्भ्रान्त्या सदेव पश्यति<br>
परमार्थतोऽधिष्ठानसदेव वा जगति पश्यति तदंशे न भ्रान्तिरित्यर्थः । भूततां<br>
चतुर्विधभूतग्रामताम् ॥ ५१ ॥</p>
<p>शान्तं जगत्प्रसररूपतया स्वभावशब्दार्थमुक्तमिदमव्यपदेश्यमेकम्<br>
।<br>
वस्तु स्थितं निजचमत्करणावलोकरूपं जगत्स्वरहितानुभवात्मतत्त्वम् ॥ ५२ ॥</p>
<p>उक्तमुपसंहरति-शान्तमिति । एवमुक्तरीत्या शान्तं स्वभावतः<br>
शब्दार्थाभ्यां नामरूपाभ्यां मुक्तमत एवाव्यपदेश्यं स्वप्रकाशो<br>
योऽनुभवस्तदात्मतत्त्वमेकं वस्तु निजचमत्करणं मायातदवलोकरूपं सत् जगत्<br>
प्रसररूपतया जगदिव भूत्वास्थितमित्यर्थः ॥ ५२ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वा० पू० चू०<br>
शिखिध्वजावबोधनं नाम षण्णवतितमः सर्गः ॥ ९६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजावबोधनन्न् नाम षण्णवतितमः सर्गः ॥ ९६ ॥</p>
<h1 id="०९७">०९७</h1>
<p>सप्तनवतितमः सर्गः ९७</p>
<p>कुम्भ उवाच ।</p>
<p>हेम्न्यस्ति देशकालान्ते इत्थं जन्यजनिक्रमः ।<br>
न किञ्चिज्जायते शान्तान्न किञ्चित्प्रविलीयते ॥ १ ॥</p>
<p>पूर्वत्राकारणं दृश्यं न जातमिति मार्जितम् ।<br>
विमार्ज्यतेऽत्र यत्नेन दृश्यवेदनता चितः ॥</p>
<p>इत्थन्न्न् विंशतितमश्लोकोक्तः समुद्रतरङ्गदृष्टान्तस्तदवान्तरवैषम्यं त्वे<br>
दृश्यमार्जनोपयोगितयोपपादितम् । इदानीमेकविंशतितमश्लोकोक्तं<br>
हेमकटकदृष्टान्तं तदवान्तरवैषम्यं च तथैवोपपादनीयमिति वक्तुं<br>
कुम्भोऽनुवदति-हेम्नीति ॥ १ ॥</p>
<p>स्वसत्तायां स्थितं ब्रह्म न बीजं न च कारणम् ।<br>
शुद्धानुभवमात्रं तत्तस्मादन्यन्न विद्यते ॥ २ ॥</p>
<p>किञ्चिज्जगदहन्तादि तदेवानन्तमस्ति हि ।</p>
<p>शिखिध्वज उवाच ।</p>
<p>शिवे जगदहन्तादि मुने नास्तीति वेद्म्यहम् ॥ ३ ॥</p>
<p>अस्तु दृश्यासत्त्वं तदसत्त्वे शुद्धचितस्तद्वेदनस्वरूपताप्रतीतिः कथमिति राजा<br>
पृच्छति-शिवे इत्यादिना ॥ ३ ॥</p>
<p>सर्गवेदनमाभाति कथमेतद्वदाशु मे ।</p>
<p>कुम्भ उवाच ।</p>
<p>विस्तारं तदनाद्यन्तं तत्संविदिव तिष्ठति ॥ ४ ॥</p>
<p>नभोविस्तृतसौरालोकस्य<br>
तदध्यस्तगन्धर्वनगरादिप्रकाशस्वरूपताप्रतीतिवत्तदित्याशयेन कुम्भ<br>
उत्तरमाह-विस्तारमिति । विस्तार्यत इति विस्तारं तदधिष्ठानसन्मात्रमेव तस्य<br>
स्वाध्यस्तस्य संवेदनं संवित् प्रथेव तिष्ठति । अत एव तदध्यस्तं भुवनं<br>
तन्मात्रमधिष्ठानसन्मात्रमेवेति तदेव जगद्वपुर्व्यपदिश्यत इत्यर्थः ॥ ४ ॥</p>
<p>तत्तद्भुवनमत्यच्छं तत्तन्मात्रं जगद्वपुः ।<br>
न विज्ञानमयोऽर्थोऽस्ति न बाह्यो नापि शून्यता ॥ ५ ॥</p>
<p>अत्र विज्ञानवादी भुवनादिरूपोऽर्थ आन्तरो विज्ञानपरिणाम एव संवृत्त्या<br>
बाह्यार्थवदवगम्यत इति मन्यते । गौतमकणादकपिलपतञ्जलिप्रभृतयो<br>
बाह्यार्थः पृथिव्यादिपञ्चभूतमयः परमार्थभूतोऽस्तीति । माध्यमिकस्तु<br>
शून्यमेव बाह्याभ्यन्तरग्राह्यग्राहकभावेन संवृत्त्या प्रथते न वस्तुभूतं<br>
किञ्चिदस्तीति । तम्मतान्यपाकुर्वन्नाह-न विज्ञानमय इति ॥ ५ ॥</p>
<p>वेदनामात्रसारत्वाद्यथा चित्सार उच्यते ।<br>
द्रवत्वं सलिलस्येव चिदचित्त्वमकारणम् ॥ ६ ॥</p>
<p>तत्कुतस्तत्राह-वेदनेति । सर्वेषां वादिनां कल्पनाः सत्यां<br>
वेदनायामुपपद्यन्ते नासत्यामिति न तस्याः शून्यता क्षणिकता जन्यता विनाशिता<br>
परिणतिर्वा केनचित्क्वचिद्वक्तुं उच्यते उपपाद्यते शृणु दृष्टान्तम् । यथा<br>
द्रवत्वं सलिलस्य रसस्तद्वत्सर्ववस्तूनां चैतन्यं सारः । यदि चैतन्यं नाम वस्तु<br>
न स्यात्तर्हि साधकाभावात्सर्वं जगदस्तिनास्तीति व्यपदेशानर्हं किं स्यादिति<br>
विभाव्यतामिति भावः । एवं रसभूतायाश्चितः अचित्त्वमकारणं न<br>
कारणैर्निरूपयितुं शक्यम् ॥ ६ ॥</p>
<p>स्वात्मनीशमनन्तं तद्यथास्थितमवस्थितम् ।<br>
प्रतियोगिव्यवच्छेदाभावतः सत्त्वभावयोः ॥ ७ ॥</p>
<p>त्वया वा तस्या जगत्प्रत्ययता कथमुपपादनीयेति चेत्तत्राह-स्वात्मनीति ।<br>
तच्चिद्रूपं स्वात्मनि जगदाकारेण प्रथने परमार्थचिन्मात्ररूपेण वा प्रथने<br>
ईशं स्वमायया समर्थमतस्तद्यथा साविद्यं निरविद्यं वा यथा स्थितं तथैव<br>
प्रतीत्याप्यवस्थितमित्यर्थः । यदि तत्स्वच्छास्वच्छोभयभावस्थितिसमर्थं तर्हि<br>
तस्य स्वच्छभावैकव्यवस्थता कुतस्तत्राह-प्रतियोगीति । सत्त्वमात्रस्य स्वभावो हि<br>
स्वच्छभावः । अस्वच्छभावस्तु तद्विरुद्धभावः । स यदि स्वविरोधिनः सत्त्वस्य<br>
व्यपच्छेदं कुर्यान्न कुर्याद्वा । द्वेधापि स्वयं न सिद्ध्यतीति<br>
सत्त्वतद्विरुद्धभावयोः प्रतियोगिव्यवच्छेदाभावादस्वच्छताया असत्त्वात्परमे<br>
सद्वस्तुनि स्वच्छभावैकव्यवस्थता सिद्धेत्यर्थः ॥ ७ ॥</p>
<p>असत्त्वात्तेन परमे स्वच्छभावव्यवस्थता ।<br>
यदि कारणतापत्तियोग्यं शान्तं पदं भवेत् ॥ ८ ॥</p>
<p>ननु अस्वच्छभावस्यात्यन्तापलापः किमर्थं क्रियते ।<br>
स्वच्छचिद्रूपमेवास्वच्छजगद्भावकारणतापत्तियोग्यमिति कुतो न कल्प्यते तत्राह##-<br>
भावः ॥ ८ ॥</p>
<p>अनिङ्गितमनाभासमप्रतर्क्यं कथं भवेत् ।<br>
अतो न कारणं नैव बीजं ब्रह्म कदाचन ॥ ९ ॥</p>
<p>कार्यस्य कस्यचिन्नाम तेन सर्गो न विद्यते ।<br>
न चान्यथोपपत्तिर्हि सर्गस्यास्योपपद्यते ॥ १० ॥</p>
<p>चिदभ्यासपक्षं विना सर्गस्योपायान्तरेणोपपत्तिरेव नास्तीत्याह - न चेति ॥ १० ॥</p>
<p>चिन्मात्रकादृते तस्माज्जडसर्गो न विद्यते ।<br>
यदिदं दृश्यते किञ्चित्तच्चिद्घनमिवोत्थितम् ॥ ११ ॥</p>
<p>उत्थितमिव ॥ ११ ॥</p>
<p>अहम्भावजगच्छब्दशब्दार्थरसरञ्जनम् ।<br>
कार्यं न कारणाभावात्पदार्थे तूपपद्यते ॥ १२ ॥</p>
<p>तर्ह्यस्त्वकारणकमेवेदं जगदिति यदृच्छावादिपक्षं निरस्यति - कार्यमिति ॥ १२<br>
॥</p>
<p>द्वित्वैक्याद्यात्मकं व्योमपुष्पवत्स्वानुभूतितः ।<br>
वस्तु नाशैकनिष्ठत्वान्न वा ज्ञमुपपद्यते ॥ १३ ॥</p>
<p>यदि सन्मात्रैकरसं तर्हि कथं जगच्चिज्जडरूपेण सद्रूपेण च<br>
द्वित्वैक्याद्यात्मकं प्रतीयते तत्राह - व्योमपुष्पवदिति । खपुष्पवज्जडांशो<br>
विकल्पमात्रमित्यर्थः । अस्तु तर्हि चिद्रूपमेव जगत् । तस्य चिद्रूपमेव ब्रह्म कारणम् ।<br>
न च चिद्रूपैक्ये इदं कार्यमिदं कारणमिति विभाजकाभावः । जन्मनाशयोरेव<br>
विभाजकत्वोपपत्तेस्तत्राह - वस्त्विति । न वा घटपटादिजागतं वस्तु ज्ञं<br>
चिद्रूपमुपपद्यते । कुतः । नाशैकनिष्ठत्वान्नाशनियतत्वात् । चितो हि नाशो न चिता<br>
सिद्ध्यति । नाशकाले चितः सत्त्वे नाशोक्तेर्निर्विषयत्वात् । नापि जडेन । तस्य<br>
चिद्धावप्यसमर्थत्वादित्यर्थः ॥ १३ ॥</p>
<p>उपलम्भकरो नाशो जन्मनस्तस्य वा कुतः ।<br>
अथ चैनं सदा सन्तं नित्यं नष्टं च वेत्सि वा ॥ १४ ॥</p>
<p>यदि तु चितो नाशो चिद्रूप एव स्वपरप्रथायामन्यनिरपेक्ष इति<br>
कश्चिद्ब्रूयात्तत्राप्याह-उपलम्भकर इति । चिद्रूपः संविन्नाशः स्वजन्मनस्तस्य<br>
स्वप्रतियोगिनो वा उपलम्भकरः प्रकाशकः । कुतः । न हि<br>
स्वोत्पत्तिस्तत्पूर्वकालिकप्रतियोगिचिद्वा नाशेनोपलब्धुं शक्यते ॥ न च<br>
तदुभयानुपलम्भे तस्य नाशः स्वयमुत्पन्न इत्यनुभवितुं शक्यम् । न च साक्षिणा<br>
तदुभयानुभवश्चितश्चिद्विषयत्वायोगादतस्तद्वेद्योत्पत्तिनाशयोर्जगतश्च<br>
जाड्यमेवेति भावः । एवं जगतो जाड्ये सिद्धे कारणानिरूपणादकारकोत्पत्तौ सदैव<br>
जन्म स्यान्नित्यं च नाशः स्यादुभयोरपि निवारकाभावात् । हे स्वभाववादिन् यदि<br>
निष्प्रमाणकमनुभवविरुद्धमपीत्थमेव नित्योत्पत्तिनाशस्वभावमिदं जगदिति<br>
वेत्सि अभ्युपगच्छति ॥ १४ ॥</p>
<p>पदार्थौघं तदेवेत्थमेकरूपेऽपि किं व्यथा ।<br>
उपलम्भस्तु यश्चायमेषा चित्तचमत्कृतिः ॥ १५ ॥</p>
<p>तर्हि श्रुतिविद्वदनुभवसिद्धे अखन्डचिदेकरूपे तस्मिन्नभ्युपगम्यमाने तव किं<br>
व्यथा किमर्थ पीडेत्यर्थः । ननु यदि सर्वं चिदेकरसं तर्हि कथं<br>
चिदचिद्विविधोपलम्भस्तत्राह - उपलम्भस्त्विति ॥ १५ ॥</p>
<p>चित्तत्त्वमात्रसत्तास्ति द्वित्वमैक्यं च नास्त्यलम् ।<br>
अतः पदार्थसत्ताया भावे सति भूपते ॥ १६ ॥</p>
<p>तर्हि चिदन्यच्चित्तमेव द्वितीयं स्यात्तत्राह - अत इत्यादिना ॥ १६ ॥</p>
<p>असम्भवाद्भावनस्य नाहन्ताभावनास्ति ते ।<br>
अहम्भावासम्भवतश्चित्तमन्यत्किमुच्यते ॥ १७ ॥</p>
<p>इति चित्तमहंरूपं नास्त्यतो न च भिन्नता ।<br>
निर्वासनः शान्तमना मौनी परनभोमयः ॥ १८ ॥</p>
<p>भिन्नता जीवब्रह्मभेदश्चिदचिद्भेदश्चितो दृश्यवेदनतारूपभेदश्च नास्ति ॥ १८ ॥</p>
<p>सदेहो वा विदेहो वा भावस्थोऽप्यचलोपमः ।<br>
सम्बन्धाच्छुद्धचिद्दृष्टेः पदार्थाभावसिद्धितः ॥ १९ ॥</p>
<p>शुद्धचिद्दृष्टेः सम्बन्धालाभात् कदापि<br>
जडपदार्थानामसिद्धेस्तद्भावनाप्रयुक्तमहमिति जीवरूपमपि नास्त्येवेति<br>
स्वयमात्मैव परिशिष्यत इत्यर्थः ॥ १९ ॥</p>
<p>भावनाभावतश्चित्ते नास्त्येवाहमिति स्वयम् ।<br>
एवं ब्रह्मेति वेदार्थभावनादनुभूतितः ।<br>
चेतितार्थैकसत्यत्वाच्चिन्ता नाम क्व विद्यते ॥ २० ॥</p>
<p>तादृशात्मैव सत्यं ज्ञानमनन्तं ब्रह्म । नित्यं विज्ञानमानन्दं ब्रह्म ।<br>
ब्रह्मैवेदं विश्वमिदं वरिष्ठम् इत्यादिसर्ववेदार्थस्तद्भावनादेव<br>
तदनुभवादित्यर्थः । तर्हि तच्चिन्तनतदनुभवात्मिका अखण्डाकारवृत्तिः सर्वं<br>
बाधित्वा स्वयं परिशिष्येतेत्याशङ्क्याह-चेतितेति । ब्रह्मचिन्तनया<br>
चेतितब्रह्मार्थैकसत्यत्वाच्चिन्तादिवृत्तिरपि स्वेद्धबोधेन बाध्यत इति न<br>
ब्रह्मातिरिक्तपरिशेषप्रसक्तिरित्यर्थः ॥ २० ॥</p>
<p>तेनासि निर्मलमकारणमादिमुक्तं तद्ब्रह्म शाश्वतमशेषमनेकमेकम् ।<br>
शून्यन्न् निरामयमसत्सदनादिमध्यं सर्वं जगच्चिदपि ब्रह्म यथास्थितं<br>
तत् ॥ २१ ॥</p>
<p>उक्तमर्थं फलेनोपसंहरति - तेनेति । तेन सर्वद्वैतबाधेन त्वं ब्रह्मैवासि ।<br>
तद्ब्रह्म अशेषमनेकमेकमेव सम्पन्नं सर्वं जगच्चासच्छून्यमेव ।<br>
तत्प्रतिभासरूपा चिदपि यथास्थितमविकृतं ब्रह्मैवेति निरामयं<br>
तदेवावशिष्टमित्यर्थः ॥ २१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
शिखिध्वजप्रबोधनं नाम सप्तनवतितमः सर्गः ॥ ९७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजप्रबोधनं नाम सप्तनवतितमः सर्गः ॥ ९७ ॥</p>
<h1 id="०९८">०९८</h1>
<p>अष्टनवतितमः सर्गः ९८</p>
<p>शिखिध्वज उवाच ।</p>
<p>चित्तं नास्तीति मे बोधो यथा युक्त्या स्फुटं भवेत् ।<br>
तामन्यामथवा ब्रूहि बुद्धं न निपुणं मया ॥ १ ॥</p>
<p>चित्तं नास्तीति बोधस्य दृढीकाराय विस्तरात् ।<br>
चेत्यासत्त्वादचित्तं तत्सद्ब्रह्मैवेति वर्ण्यते ॥</p>
<p>ननु आलोके सति रूपादेरिव सत्येव चित्ते चितस्तदन्यस्य वा प्रथा दृश्यते नासति । तद्यदि<br>
चित्तं ब्रह्माकारवृत्तिकं बाध्येत तर्हि दीपनाश इव पुनरान्ध्यं प्राप्तम् । सचित्ता<br>
एव सचेतना अचित्तास्त्वचेतना लोके प्रसिद्धास्तद्यदि जीवन्मुक्ता नष्टचित्तास्तर्हि<br>
मृदादिवदचेतनाः सम्पद्येरन् । न च तथा दृश्यन्ते । किं च सति चित्ते<br>
निरतिशयानन्दलक्षणः परमपुरुषार्थः शास्त्रफलमनुभवितुं शक्यं नासति ।<br>
न चाननुभूयमानः कश्चित्पुरुषार्थो नाम भवति । किं च ब्रह्माकारं चित्तमेव<br>
चित्तं बाधते अन्यद्वा । नाद्यः । स्वात्मनि क्रियाविरोधात् । न हि दाह्यं दहन्नग्निः<br>
स्वात्मानं दग्धुं शक्नोति । न द्वितीयः । तद्बाध्यस्य जगतस्तद्बाधकत्वायोगात् ।<br>
चित्तवृत्त्यतिरिक्तस्य लोके बाधकत्वाप्रसिद्धेः सुन्दोपसुन्दन्यायानवतारात् ।<br>
ब्रह्मणस्त्वनादेः सर्वसाधकत्वमेव न बाधकत्वमिति चित्तबाधो निरर्थको<br>
दुष्करः सर्वानुभवपराहतश्चेत्याद्याशङ्कानिरासेन बोधदार्ढ्यकामो राजा<br>
पृच्छति - चित्तमिति । तां प्रागुक्तामेव युक्तिं विशदीकृत्य ब्रूहि । अथवा<br>
तदन्यां तदुपयुक्तां मदीयसर्वाशङ्कानिवारणसमर्थां च युक्तिं<br>
ब्रूहीत्यर्थः । निपुणं दृढम् ॥ १ ॥</p>
<p>कुम्भ उवाच ।</p>
<p>चित्तं नास्त्येव हे राजन्कदाचित्किञ्चन क्वचित् ।<br>
यच्चेदं चित्तवद्भाति तद्ब्रह्माभिधमव्ययम् ॥ २ ॥</p>
<p>तत्र सर्वदोषपरिहारेण चित्तबाधोपपादिकां युक्तिं वक्तुं कुम्भश्चित्तासत्त्वं<br>
तदध्हिष्ठानब्रह्ममात्रसत्त्वं च प्रतिजानीते - चित्तमिति । कदाचित्काले क्वचिद्देशे<br>
किञ्चिद्वस्त्वात्मना च चित्तं नास्ति ॥ २ ॥</p>
<p>अतोऽज्ञानात्मकं यत्तज्जगदेव न विद्यते ।<br>
तत्राहन्त्वन्तदित्यादिकल्पिताः कलनाः कुतः ॥ ३ ॥</p>
<p>तां युक्तिमाह - अत इति । यतः सर्वं चित्तादि जगदज्ञानात्मकं<br>
ज्ञानेनाज्ञानबाधेन हेतुना न विद्यते अतो हेतोरित्यर्थः । अयं भावः -<br>
भवेदयं स्वात्मनि क्रियाविरोधो यज्ञज्ञानबाधाच्चित्तादिबाधोऽन्यः स्यात् ।<br>
अज्ञानबाध एव तु<br>
सर्वतत्कार्यतत्सम्बन्धावरणविक्षेपादिसर्वनिवृत्तिरूपस्तस्मिन्सति चित्तं नास्त्येवेति<br>
प्रतिज्ञातार्थोऽर्थसिद्ध एव । अत एव न पुनरान्ध्यादिदोषप्रसक्तिरज्ञानस्यैव<br>
सर्वान्ध्यप्रयोजकस्यापगमात् । स्वप्रकाशपूर्णानन्दपरिशेषेण<br>
निरतिशयपुरुषार्थसिद्धेश्च । न च चित्ताधीना चेतनता किन्त्वभिव्यक्तचिदधीना । सा<br>
च जीवन्मुक्तेषु चित्तनाशेऽप्यस्त्येवेति नाचेतनत्वप्रसङ्गः । न च चित्तनाशे तत्कृता<br>
चिदभिव्यक्तिरपैति । अनभिव्यक्तेरज्ञानावरणकृतत्वेन तदपगमे चितोऽभिव्यक्तेः<br>
स्वाभाविकृत्वेनानपायात् । न हि वायुना घनापसारणेन कृता सूर्याभिव्यक्तिः<br>
शरदि वायूपरमे अपैतीति सर्वदोषपरिहार इति ॥ ३ ॥</p>
<p>नास्त्येव जगदेवेदं यच्चेदं किञ्चनोदितम् ।<br>
ब्रह्मैवास्तीह सकलं केन तद्बुध्यते कथम् ॥ ४ ॥</p>
<p>प्रथमप्रतिज्ञां समर्थितां निगमय्य द्वितीयामुपादत्ते - नास्त्येवेति ।<br>
तत्समर्थनाय यत्र त्वस्य सर्वमात्मैवाभूत्तत्केन कं पश्येत् इति श्रुतिं<br>
प्रमाणयति - केनेति ॥ ४ ॥</p>
<p>महाप्रलयसर्गादावेवेदं नोदितं जगत् ।<br>
निर्देशस्त्विदमित्यत्र त्वद्बोधाय मया कृतः ॥ ५ ॥</p>
<p>न निरोधो न चोत्पत्तिर्न बद्धो न च साधकः इति श्रुतिरपि तत्र मानमित्याशयेनाह ##-<br>
नोदितमेव तर्हि चित्तं नास्त्येवेति प्रतिज्ञावाक्ये त्वया कथं यच्चेदं चित्तवद्भातीति<br>
निर्देशः कृतस्तत्राह - निर्देशस्त्विति ॥ ५ ॥</p>
<p>उपादानात्मकादीनां कारणानामभावतः ।<br>
अकारणं च भावानामशेषाणां त्वसम्भवात् ॥ ६ ॥</p>
<p>पूर्वोक्तयुक्तिरप्येतत्साधनसमर्थेत्याशयेनाह - उपादानेति ॥ ६ ॥</p>
<p>एवमज्ञानबुद्ध्यात्म जगत्तस्मान्न विद्यते ।<br>
तस्माद्यदिदमाभाति भासनं ब्रह्म नेतरत् ॥ ७ ॥</p>
<p>द्वितीयप्रतिज्ञां निगमयति - तस्मादिति ॥ ७ ॥</p>
<p>अनाख्येऽनाकृतौ देवे करोतीदमिति त्वसत् ।<br>
भाषितं नोपपत्त्यात्म न सत्यं नानुभूयते ॥ ८ ॥</p>
<p>ननु यदि सर्गादि नास्त्येव तर्हि तदात्मान स्वयमकुरुत एको वशी सर्वभूतान्तरात्मा<br>
एकं बीजं बहुधा यः करोति कर्ता भोक्ता महेश्वरः इत्यादिश्रुतिस्मृतिवादानां<br>
का गतिरिति चेत् नेह<br>
नानेतिश्रुत्यपेक्षितनिषेध्यसमर्पणेनाद्वैतव्युत्पादनार्थवादतैव गतिर्न<br>
तत्त्वार्थतेत्याशयेनाह - अनाख्ये इति । अनाख्ये नामरहिते अनाकृतौ रूपरहिते<br>
युक्तिशून्यत्वान्नोपपत्त्यात्म निष्कलं<br>
निष्क्रियमित्यादितात्त्विकश्रुतिविद्वदनुभवबाधितत्वान्न सत्यं लौकिकैरपि<br>
नानुभूयते ॥ ८ ॥</p>
<p>अनाख्योऽप्रतिघः स्वात्मा निराकारो य ईश्वरः ।<br>
स करोति जगदिति हासायैव वचोऽधियाम् ॥ ९ ॥</p>
<p>शीतवातादिप्रतिघातवारणाय गृहादिनिर्माणं प्रसिद्धम् । ईश्वरस्त्वप्रतिघः<br>
करोतीति अधियां तात्पर्यशून्यानामर्थवादानां सर्वज्ञस्य वृथा<br>
चेष्टोक्तिर्हासायैवेत्यर्थः ॥ ९ ॥</p>
<p>अनेनैव प्रयोगेण राजंश्चित्तं न विद्यते ।<br>
जगदेव न सत्साधो कुतश्चित्तादि तद्गतम् ॥ १० ॥</p>
<p>एवं जगत्सर्गासिद्धौ प्रतिज्ञातार्थसिद्धिरित्याह - अनेनैवेति । यदा जगदेव न<br>
सत्तदा तदन्तर्गतं चित्तादि कुतः सदित्यर्थः ॥ १० ॥</p>
<p>चेतो हि वासनामात्रं वास्ये तु सति वासना ।<br>
वास्यं जगत्तदेवासदतश्चित्तास्तिता कुतः ॥ ११ ॥</p>
<p>जगदसत्त्वे विषयासत्त्वादपि चित्तासत्त्वसिद्धिरित्याह - चेतो हीति । वास्ये<br>
वासनाकर्मणि विषये ॥ ११ ॥</p>
<p>यदिदं कचति ब्रह्म स्वयमात्मात्मनात्मनि ।<br>
कृतं तस्यैव तेनैव चित्तमित्यादिनामकम् ॥ १२ ॥</p>
<p>तर्हि चित्तादिव्यवहारस्य को विषय इति चेन्मायोपहितं ब्रह्मैवेत्याह - यदिदमिति ।<br>
नाम्नां सङ्घो नामकम् ॥ १२ ॥</p>
<p>जगद्दृश्यमिदं वास्यन्न् तदेवोत्पन्नमेव नो ।<br>
कारणाभावतः पूर्वमेवातश्चित्तता कुतः ॥ १३ ॥</p>
<p>चेतो हि वासनामात्रम् इति श्लोकं व्याचष्टे - जगदिति । दृश्यं वास्यमिति<br>
दर्शनानुसारिणी वासनेति द्योतनार्थम् । कारनाभावत इति विषयबाधे<br>
निर्विषयवासनास्थित्ययोगादिति भावः ॥ १३ ॥</p>
<p>अतश्चिद्व्योममात्रात्म परमाकाशनामकम् ।<br>
स्फारं वेदनमेवेदं कचत्यस्ति कुतो जगत् ॥ १४ ॥</p>
<p>यदिदं कचतीति श्लोकमपि परमार्थदृशा तत्फलवर्णनपरतया व्याचष्टे -<br>
अत इति ॥ १४ ॥</p>
<p>यत्किञ्चित्परमाकाश ईषत्कचकचायते ।<br>
चिदादर्शे न जातत्वान्न चित्तं नो जगत्क्रिया ॥ १५ ॥</p>
<p>मायातत्त्वदृशापीति व्याचष्टे - यत्किञ्चिदिति । परमाकाशरूपे चिदादर्शे<br>
यत्किञ्चिदनिर्वचनीयमायारूपम् । ईषदत्यल्पम् ॥ १५ ॥</p>
<p>अहं त्वं जगदित्येषा प्रतिपत्तिर्न वास्तवी ।<br>
मिथ्या स्वप्न इवाभाति नूनं मेऽशेषकारिणी ॥ १६ ॥</p>
<p>अशेषानर्थकारिणी अहं जगदित्येषा प्रतिपत्तिर्मे तत्साक्षिणो मम<br>
स्वप्नवन्मिथ्यैवाभाति । नूनं निश्चयेनेत्यर्थः ॥ १६ ॥</p>
<p>वास्यस्य जगतोऽभावाद्यतो नास्त्येव वासना ।<br>
अतस्तदात्मकं चित्तं कीदृशं क्व कुतः कथम् ॥ १७ ॥</p>
<p>अप्रबुद्धैरवगतं चित्तं दृश्यमिदं जगत् ।<br>
असच्चित्तं निराकारं पूर्वमुत्पन्नमेव नो ॥ १८ ॥</p>
<p>नोत्पन्नं कारणाभावात्सर्गादावेव सर्वदा ।<br>
लोकशास्त्रानुभवतो न च दृश्यस्य वस्तुनः ॥ १९ ॥</p>
<p>यदि नोत्पन्नं तर्हि जगदनादिनित्यमेव किं न स्यात्तत्राह - लोकेति । दृश्यस्य<br>
वस्तुनः अनादित्वं जन्मादिविक्रियारहितत्वं वा कौटस्थ्यं वा लोकतो वा शास्त्रतो वा<br>
स्वानुभवतोऽपि वा नोपपद्यत इति परेणान्वयः ॥ १९ ॥</p>
<p>अनादित्वमजत्वं वा स्थैर्यं वाप्युपपद्यते ।<br>
साकारस्यास्य जगतः स्थूलस्य प्रतिघाकृतेः ॥ २० ॥</p>
<p>साकारस्य स्थूलस्य प्रतिघातयोग्याकृतेश्चास्य जगतो लोकशास्त्रानुभूतिभिः सिद्धा<br>
महाप्रलयादयो व्युत्क्रमेणाप्रलयान्ता विकारा न निराकर्तु युज्यन्ते<br>
निराकरणोपपादकसमस्तकारणाभावादित्यन्वयः ॥ २० ॥</p>
<p>समस्तकारणाभावाल्लोकशास्त्रानुभूतिभिः ।<br>
युज्यन्ते च निराकर्तुं न महाप्रलयादयः ॥ २१ ॥</p>
<p>शास्त्रानुभववेदार्थसिद्धान्तैस्ते त्रयोऽपि वा ।<br>
प्रलयाश्च न सन्तीति वक्त्युन्मत्तक एव च ॥ २२ ॥</p>
<p>लोकः शास्त्राणि वेदाश्च प्रमाणं यस्य नो मतेः ।<br>
असद्भ्यो ह्यतिमूढः स सज्जनस्तं न संश्रयेत् ॥ २३ ॥</p>
<p>लोकवेदमर्यादोल्लङ्घने शिष्टैर्बहिष्कार्यतैव स्यादित्याह - लोक इति । असद्भ्यः<br>
केवललोकमात्राश्रयेभ्यश्चार्वाकेभ्योऽप्यतिमूढः ॥ २३ ॥</p>
<p>न च सप्रतिघस्यास्य दृश्यस्याप्रतिघं क्वचित् ।<br>
कारणं भवितुं शक्तं साकारस्य निराकृति ॥ २४ ॥</p>
<p>तर्हि श्रुत्युक्तब्रह्मकारणतापक्ष एवाभ्युपगम्यतां तत्राह - न चेति ॥ २४ ॥</p>
<p>इत्थमालक्ष्यमाणं तत्तदेवं सततं मुने ।<br>
न च नार्थक्रियाकारि भवेन्नेत्थमिदं जगत् ॥ २५ ॥</p>
<p>निराकारब्रह्मकारणत्ववादिन्यास्तु श्रुतेः तदनन्यत्वमारम्भणशब्दादिभ्यः<br>
इत्यादिबादरायणन्यायेन जगतो ब्रह्मतात्त्विकस्वभावतायामेव तात्पर्यमिति<br>
प्रागुक्तमेव । इत्थं ब्रह्ममात्रतया आलक्ष्यमाणं जगद्व्यवहारे<br>
मूर्तत्वानपगमादर्थक्रियासमर्थं भवत्येवेति न लोकविरोधः । परमार्थतो<br>
ब्रह्मीभूतमेवेति न मूर्खदृष्टिप्रसिद्धरूपमतो न वेदविरोधोऽपीत्याशयेनाह</p>
<ul>
<li>इत्थमिति । इत्थमप्रसिद्धरूपम् ॥ २५ ॥</li>
</ul>
<p>तस्मादिदं निरंशस्य चिद्व्योम्नोऽप्रतिघाकृतेः ।<br>
निराकृतेरनन्तस्य पूर्वात्पूर्वनिरंशतः ॥ २६ ॥</p>
<p>इदानीं सर्वसर्गश्रुतीनां नेतिनेतीत्यादितन्निराकरणश्रुतीनां च तात्पर्यं<br>
पिण्डीकृत्योपसंहरति - तस्मादित्यादित्रिभिः । पूर्वात्पूर्वं<br>
[पूर्वादित्यस्यैकदेशान्वये न्नित्यसापेक्षत्वात्समासः । अथवा पञ्चम्यलुक्<br>
छान्दसः । ] च तन्निरंशं च तस्येति पूर्वात्पूर्वनिरंशतः ।<br>
षष्ठ्यन्तात्सार्वविभक्तिकस्तसिः ॥ २६ ॥</p>
<p>ब्रह्मणः सर्वरूपस्य शान्तस्यात्तस्य यत्समम् ।<br>
स्वत एवात्मकचनं सर्गप्रलयरूपधृक् ॥ २७ ॥</p>
<p>सर्वरूपस्य पूर्णस्वभावस्य ब्रह्मणः स्वतो विनैव शास्त्रं यदात्मकचनं<br>
तत्स्वकं वपुः स्वरूपमेव सर्गप्रलयरूपधृक् जगदिव क्षणं<br>
यावदज्ञानकालं ज्ञातमिति सर्वसृष्टिश्रुतीनामर्थः । तदेव स्वरूपं<br>
क्षणान्तरे तत्त्वमस्यादिशास्त्रमनुसृत्य बुद्धं सद्ब्रह्मैव निर्गतद्वैतात्मनि<br>
स्वभावे आस्ते इति नेतिनेतीत्यादिद्वैतनिषेधश्रुतेस्तात्पर्यार्थ इति योज्यम् ॥ २७ ॥</p>
<p>स्वकं वपुश्च तेनैव ज्ञातं जगदिव क्षणात् ।<br>
क्षणान्तरानुबुद्धं सद्ब्रह्मैवास्ते निरात्मनि ॥ २८ ॥</p>
<p>ब्रह्मैवेदमतः सर्वं क्वचिन्न जगदादिधीः ।<br>
क्वाचित्तादि क्वचित्तादि क्व द्वैतैक्यादिकल्पना ॥ २९ ॥</p>
<p>अतः शास्त्रीयबोधात् ॥ २९ ॥</p>
<p>सर्वं निरालम्बमजं प्रशान्तमनादिरित्यात्म [अनादिरित्यत्रार्षं<br>
पुंस्त्वम् ।] यथास्थितं सत् ।<br>
इदं तु नानेव न चाप्यनाना यथास्थितं तिष्ठ सुकाष्ठमौनम् ॥ ३० ॥</p>
<p>एवं ज्ञातं सर्वं जगत्प्रशान्तं सन्निरालम्बं निराधारमजं यथास्थितं<br>
सद्ब्रह्मैव । इदमज्ञदृष्टरूपं तु अत्यन्तासत्त्वान्नाना अनानापि च न । अतो<br>
यथास्थितं व्यवहरंस्तत्त्वतः सुकाष्ठमौनो वागादिव्यापारशून्यस्तिष्ठेत्यर्थः<br>
॥ ३० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
शिखिध्वजावबोधनं नामाष्टनवतितमः सर्गः ॥ ९८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजावबोधनं नामाष्टनवतितमः सर्गः ॥ ९८ ॥</p>
<h1 id="०९९">०९९</h1>
<p>एकोनशततमः सर्गः ९९</p>
<p>शिखिध्वज उवाच ।</p>
<p>नष्टो मोहः स्मृतिर्लब्धा त्वत्प्रसादान्महामुने ।<br>
स्थितोऽस्मि गतसन्देहो विश्रान्तमतिरात्मवान् ॥ १ ॥</p>
<p>प्रबुद्धोऽपि नरेन्द्रोऽत्र भूयः कुम्भेन बोध्यते ।<br>
स्थूणानिखननन्यायाद्बोधोऽस्य सुदृढोऽस्त्विति ॥</p>
<p>एवं बोधितो राजा उपदेशजन्यज्ञानेन सर्वसन्देहादिबीजं स्वाज्ञानं<br>
नष्टमित्यभिलप्य दर्शयति - नष्ट इत्यादिना । विस्मृतात्मनः साक्षात्कार एव<br>
स्मृतिरित्युच्यते ॥ १ ॥</p>
<p>ज्ञातज्ञेयो महामौनी तीर्णमायामहार्णवः ।<br>
शान्तोऽहमनहंरूपो ज्ञः स्थितोऽस्मि निरामयः ॥ २ ॥</p>
<p>अहो नु सुचिरं कालं प्रभ्रान्तोऽहं भवाम्बुधौ ।<br>
स्थानमक्षयमक्षुब्धमधुना प्राप्तवानहम् ॥ ३ ॥</p>
<p>एवं स्थिते मुने नास्ति साहन्तादिजगत्त्रयम् ।<br>
मूर्खबुद्धमिदं भाति यत्तद्ब्रह्मेति वेद्म्यहम् ॥ ४ ॥</p>
<p>मूर्खबुद्धमिदं साहन्तादिजगत्त्रयं नास्ति ॥ ४ ॥</p>
<p>कुम्भ उवाच ।</p>
<p>जगदेव न यत्रास्ते तत्राहन्त्वंविभासनम् ।<br>
इत्थमम्बरसंसारः क्व कुतः कीदृशः कथम् ॥ ५ ॥</p>
<p>कुम्भस्तदुक्तमेवानुमोदमान उवाच - जगदेवेत्यादि । अम्बरसंसारो<br>
गन्धर्वनगरव्यवहारः ।<br>
किंवृत्तान्यधिकरणनिमित्तदृष्टान्तप्रकारप्रतिक्षेपार्थानि ॥ ५ ॥</p>
<p>यथास्थितव्यवहृतिर्मौनी शान्तमना मुनिः ।<br>
सौम्यार्णवोदरावर्तपरिस्पन्दवदास्व भो ॥ ६ ॥</p>
<p>सौम्यार्णवोदरे प्रशान्तो य आवर्तपरिस्पन्दस्तद्वदास्व तिष्ठ ॥ ६ ॥</p>
<p>ब्रह्मरूपमिदं शान्तमित्थमस्ति यथास्थितम् ।<br>
अहं जगदिदं चेति शब्दार्थात्म नभोमयम् ॥ ७ ॥</p>
<p>शब्दार्थात्म शब्दार्थस्वरूपं तु नभोमयं शून्यमेव ॥ ७ ॥</p>
<p>इदमाद्यन्तरहितं सर्वं [सर्वसंसार इति पाठः ।] संसारनामकम् ।<br>
चिच्चमत्कृतिनामात्म नभः कचकचायते ॥ ८ ॥</p>
<p>चिच्चमत्कृतिनामकं यदात्मरूपं नभस्तदेव कचकचायते स्वचाकचक्येन दीप्यते<br>
॥ ८ ॥</p>
<p>सन्निवेशदृशः शान्तौ तदस्ति कनकं यथा ।<br>
जगदाद्यर्थसंशान्तौ ब्रह्मेदं विद्यते तथा ॥ ९ ॥</p>
<p>यथा नभसि अवाङ्मुखीकृतेन्द्रनीलकटाहाकारसन्निवेशदृष्टेर्विवेकदृशा<br>
शान्तौ तद्व्याप्तसौरालोककचनमस्त्येव तथैवेत्यर्थः ॥ ९ ॥</p>
<p>यथा स्वयम्भूः सङ्कल्पः स्वयं नाम तथैव हि ।<br>
एतौ स्ववेदनायत्तौ बन्धमोक्षौ व्यवस्थितौ ॥ १० ॥</p>
<p>यथा समष्ट्यहङ्कारात्म स्वयम्भूः सङ्कल्पमात्रं तथा स्वयं<br>
व्यष्ट्यहङ्कारोऽपि । एतौ समष्टिव्यष्टिबन्धस्तन्मोक्षश्चेत्येतौ<br>
तदभिमानतत्परित्यागवेदनायत्तौ ॥ १० ॥</p>
<p>अहमित्येव सङ्कल्पो बन्धायातिविनाशिने ।<br>
नाहमित्येव सङ्कल्पो मोक्षाय विमलात्मने ॥ ११ ॥</p>
<p>तदेव स्पष्टमाह-अहमित्येवेति ॥ ११ ॥</p>
<p>यद्बन्धमोक्षसङ्कल्पशब्दार्थानां सदा सताम् ।<br>
स्वरूपवेदनं तत्सत्केवलत्वं च कथ्यते ॥ १२ ॥</p>
<p>कोऽसौ मोक्षस्तमाह - यदिति । सदा पर्यायेण सतां बन्धमोक्षसङ्कल्पानां<br>
साक्षिभूतं स्वरूपवेदनं तदेव सद्ब्रह्म केवलत्वं कैवल्यं च कथ्यत इत्यर्थः<br>
॥ १२ ॥</p>
<p>अनहंवेदनं सिद्धिरहंवेदनमापदः ।<br>
सोऽहमेवानहमिति शुद्धबोधो भवात्मवान् ॥ १३ ॥</p>
<p>सिद्धिर्मोक्षः । आपदो बन्धः । स त्वमहमेवानहमिति<br>
शुद्धकैवल्यात्मबोधवान्भव ॥ १३ ॥</p>
<p>असङ्कल्पनमात्रेण सम्यग्ज्ञानोदयात्मना ।<br>
सङ्कल्पः क्षीयते सिद्ध्यै स्वयमेवासदात्मकः ॥ १४ ॥</p>
<p>शुद्धबोधश्च सङ्कल्पक्षयात्सिध्यतीत्याह - असङ्कल्पनेति ॥ १४ ॥</p>
<p>अप्रतर्क्ये स्वरूपे हि नास्ति कारणता शिवे ।<br>
कारणाभावतः कार्यपदार्थोऽपि न विद्यते ॥ १५ ॥</p>
<p>शुद्धस्य<br>
कारणत्वासम्भवाद्दृश्यपदार्थाभावस्तदभावनिश्चयात्सङ्कल्पक्षयः<br>
सङ्कल्पनाशादहम्भावक्षयस्तत्क्षयाज्जीवभावादिसंसारक्षयस्ततश्च<br>
ब्रह्ममात्रावशेष इति क्रममाह - अप्रतर्क्य इति त्रिभिः ॥ १५ ॥</p>
<p>पदार्थाभावसंसिद्धौ वेदनं नोपपद्यते ।<br>
कारणाभावतो नित्यमहम्भावस्य नोदयः ॥ १६ ॥</p>
<p>अहम्भावानुदयतः संसारः कस्य कीदृशः ।<br>
संसाराभावतः सर्वं परमेवावशिष्यते ॥ १७ ॥</p>
<p>यदिदं भासते तत्सत्परमेवात्मनि स्थितम् ।<br>
परं परे परापूर्णं सममेव विजृम्भते ॥ १८ ॥</p>
<p>प्रागपि यदिदं जगदाकारेण भासते तत्परमार्थतो ब्रह्मैव तथा स्थितं<br>
तत्त्वबोधेन च नापूर्वं किन्तु परे स्वभावे स्थितं परमेव परेणापूर्वं समं<br>
स्वरूपमेव विजृम्भते प्रकटीभवति ॥ १८ ॥</p>
<p>तेन निस्तिमितं सर्वं शिलाकीर्णमिवाचलम् ।<br>
विद्धि रश्मिमयाकारमिव ब्रह्म जगत्स्थितम् ॥ १९ ॥</p>
<p>तेन सदैकरूपत्वेन हेतुना । वज्रशिलया कीर्णं निबिडितं वज्रशिलोदरमिवाचलं<br>
दृढम् । तत्र च यज्जगत्स्थितं तद्वज्रमणिरश्मिमयप्रतिबिम्बाकारसहस्रमिव ॥ १९<br>
॥</p>
<p>पुरः सङ्कल्पके नष्टे सङ्कल्पनगरस्य यत् ।<br>
रूपं तद्विद्धि जगतः खादच्छं सदसन्मयम् ॥ २० ॥</p>
<p>मुक्तौ तर्हि कथं स्थितं तदाह - पुर इति । सदेव सददर्शनादसन्मयम् ॥ २० ॥</p>
<p>छायापुरुषवत्स्पन्दि शान्तं निर्मननं जगत् ।<br>
जगच्छब्दार्थरहितं यः पश्यति स पश्यति ॥ २१ ॥</p>
<p>कथं तर्ह्यचले जगत्स्पन्दप्रत्ययस्तत्राह - छायेति । यथा वज्रशिलोदरे<br>
प्रतिबिम्बपुरुषोऽस्पन्दमान एव स्पन्दते तद्वत्स्पन्दि ॥ २१ ॥</p>
<p>रूपालोकमनस्कारा नीरसागमभावना ।<br>
सम्यग्ज्ञानावबोधस्य निर्वाणं वै विदुर्बुधाः ॥ २२ ॥</p>
<p>सम्यग्ज्ञानप्रबोधस्योदने बाह्या रूपालोका आन्तरा मनस्काराश्च नीरसा निःसारा<br>
इत्यागमप्रमाणजा स्थिरभावना भवति तामेव निर्वाणहेतुत्वान्निर्वाणं विदुः ॥ २२<br>
॥</p>
<p>यथास्ति वातो निःस्पन्दो यथास्ति खगतोपि वा ।<br>
यथा हेमासन्निवेशमस्ति ब्रह्म जगत्तथा ॥ २३ ॥</p>
<p>जगच्छब्दार्थरहितं यः पश्यति स पश्यतीति यदुक्तं तद्दृष्टान्तैर्विवृणोति ##-<br>
कटकादिसन्निवेशनिर्मुक्तं हेमास्ति तथा जगदप्यसन्निवेशं ब्रह्मास्तीति<br>
सम्भावनीयमित्यर्थः ॥ २३ ॥</p>
<p>नीरसा असदाभासा जगत्प्रत्ययकारिणः ।<br>
रूपालोकमनस्काराः सन्तीमे ब्रह्मरूपिणः ॥ २४ ॥</p>
<p>रूपालोकमनस्कारा इत्येतदपि विवृणोति - नीरसा इति । ब्रह्मरूपिणो<br>
बोधाद्ब्रह्मभूतस्य जगतो जगत्प्रत्ययकारिणो रूपालोकमनस्कारा नीरसाः । कोऽर्थः ।<br>
असदाभासा भवन्तीत्यर्थः ॥ २४ ॥</p>
<p>ऊर्मिशब्दार्थरहितं यादृगम्बु बहून्यपि ।<br>
सर्गशब्दार्थरहितं तादृग्ब्रह्म निसर्गवत् ॥ २५ ॥</p>
<p>यथा बहून्यपि तरङ्गादीनि समुद्रे ऊर्मिशब्दार्थरहितमम्बुमात्रं भवन्ति तथा<br>
बहून्यपि वस्तूनि ज्ञानोदये निसर्गवद्ब्रह्मैकमेव भवन्तीत्यर्थः ॥ २५ ॥</p>
<p>सर्ग एव परं ब्रह्म परं ब्रह्मैव सर्गदृक् ।<br>
सर्गशब्दार्थरहितो वाक्यार्थस्त्वेष शाश्वतः ॥ २६ ॥</p>
<p>सर्गशब्दार्थभेदभाधे सर्गपरब्रह्मणोरैक्यमेवेति व्यतिहारेण द्रढयति -<br>
सर्ग एवेति । हि यस्मात् एष एव सर्वं खल्विदं ब्रह्म इत्यादिश्रौतवाक्यार्थ ॥ २६ ॥</p>
<p>ब्रह्मशब्दार्थसम्पत्तौ सर्गशब्दार्थधीः कृता ।<br>
सर्गशब्दार्थसंसिद्धौ ब्रह्मशब्दार्थधीः कृता ॥ २७ ॥</p>
<p>बृंहणाद्ब्रह्मेति ब्रह्मशब्दस्यार्थसम्पत्तावेव सर्गशब्दार्थधीर्लोके कृता ।<br>
एवं सर्गो नामरूपयोर्विसर्गस्त्याग इति सर्गशब्दार्थसम्पत्तौ<br>
त्रिविधपरिच्छेदनिवृत्तेर्बृहधात्वर्थानुसारिब्रह्मशब्दार्थता<br>
कृतेत्यनयोरेकार्थतैवेत्यर्थः ॥ २७ ॥</p>
<p>समस्तशब्दशब्दार्थभावनाभावनोदयम् ।<br>
शुद्धं तिष्ठति चिद्व्योम ब्रह्मशब्देन कथ्यते ॥ २८ ॥</p>
<p>ब्रह्मशब्दस्य तर्ह्यशब्दे वस्तुनि कथं प्रवृत्तिस्तत्राह - समस्तेति । अल्पस्यापि<br>
परिच्छेदस्याभ्युपगमे बृहधात्वर्थसङ्कोचापत्तेरशब्दशब्देनेव<br>
तादृशमेव ब्रह्मशब्देन कथ्यत इत्यर्थः ॥ २८ ॥</p>
<p>सम्यग्दर्शनसंसिद्धावुभयोरप्यवेदने ।<br>
यच्छिष्टमजरं शान्तं ततो वाग्विनिवर्तते ॥ २९ ॥</p>
<p>अथवा जगच्छब्दस्येव ब्रह्मशब्दस्यापि वाच्यार्थवेदनोत्तरं लक्षणया<br>
अखण्डार्थसम्यग्दर्शनसंसिद्धौ यच्छिष्टं वस्तु ततो<br>
ब्रह्मशब्दादिवागपिनिवर्तत इत्यर्थः ॥ २९ ॥</p>
<p>संशान्तसर्वात्मकवेदनौघमस्तीदमेकात्मकस्वस्वरूपम् ।<br>
यथास्थितं सर्वजगत्स्वरूपं पाषाणरूपं च परं ज्ञरूपम् ॥ ३० ॥</p>
<p>हे राजन् इदं सर्वं जगत्स्वरूपं यथास्थितं यदस्ति<br>
तदप्यतिदृढत्वाद्वज्रपाषाणरूपं परं ब्रह्मस्वरूपमस्त्येव । यदापीदं<br>
जगदज्ञानेन संशान्तसर्वात्मकवेदनौघं सम्पन्नं तदापि<br>
एकात्मकस्वस्वरूपं सदस्त्येवेति ब्रह्मजगतोरेकैव सत्तेति न कस्याप्यसत्त्वमित्यर्थः<br>
॥ ३० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
चू० शिखिध्वजावबोधनं नामैकोनशततमः सर्गः ॥ ९९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजावबोधनं नामैकोनशततमः सर्गः ॥ ९९ ॥</p>
<h1 id="१००">१००</h1>
<p>शततमः सर्गः १००</p>
<p>शिखिध्वज उवाच ।</p>
<p>एवं चेत्तन्महाबुद्धे यादृशं कारणं परम् ।<br>
कार्यं तादृशमेवेदं जगदित्येव वेद्म्यहम् ॥ १ ॥</p>
<p>वार्यते ब्रह्मवत्सत्त्वं जगतो ब्रह्मसत्तया ।<br>
जन्मादिविक्रियाऽस्पृष्टं ब्रह्मैव सदितीर्यते ॥</p>
<p>यदि ब्रह्मजगतोरेकैव सत्ता तर्हि तया सत्तया ब्रह्मेव जगदपि परमार्थसत्यं किं<br>
न स्यात् । मिथ्यावस्तुनो हि कारणं दुर्निरूपम् । सत्यस्य तु सत्यं ब्रह्मैव कारणं<br>
सम्भवति तुल्यत्वादिति राजा शङ्कते - एवं चेदिति ॥ १ ॥</p>
<p>कुम्भ उवाच ।</p>
<p>यत्र कारणता तस्य कार्यं तदुपपद्यते ।<br>
यन्न कारणमेवादौ तस्मात्कार्यं कुतो भवेत् ॥ २ ॥</p>
<p>सत्यं मायाशबलं शुद्धस्य सत्तयेव जगत्समसत्ताकं जगतः कारणं भवेत् ।<br>
यत्तु निर्गुणं परसत्तानुपजीवि अद्वयत्वात्पूर्वकालाभावेन पूर्ववृत्तित्वशून्यं<br>
निर्विकारं च तस्मात् कार्यं कुतो भवेद्येन तत्समसत्ताकं स्यादित्यर्थः ॥ २ ॥</p>
<p>नेहास्ति कारणं किञ्चिन्न च कार्यं कदाचन ।<br>
विद्यमानमिदं सर्वं सर्वं शान्तमजं जगत् ॥ ३ ॥</p>
<p>अस्तु तर्हि तत्र स्थितं मायाशबलमेव जगतः कारणमिति चेत्तत्राप्याह - नेहेति । इह<br>
निर्विशेषे मायाशबलं कारणं तत्कार्यं जगच्च नास्ति । मायादृष्ट्यैव<br>
मायातच्छबलतत्कार्याणां सद्भावोपगमात् । परमार्थदृष्ट्या तु सर्वमिदं<br>
जगच्छान्तमजमेवेत्यर्थः । तथा चोक्तं वार्तिके अविद्यास्तीत्यविद्यायामेवासित्वा<br>
प्रकल्प्यते । ब्रह्मदृष्ट्या त्वविद्येयं न कथञ्चन युज्यते इति ॥ ३ ॥</p>
<p>जायते कारणात्कार्यं यत्तत्कारणवद्भवेत् ।<br>
यन्न जायत एवेह तस्मिन्सदृशता कुतः ॥ ४ ॥</p>
<p>अजातेन च सादृश्यप्रसक्तिरित्याह - जायत इति ॥ ४ ॥</p>
<p>बीजमेव न यस्यास्ति तत्कथं वद जायते ।<br>
अप्रतर्क्यमनाख्यं च यत्तस्य क्वेव बीजता ॥ ५ ॥</p>
<p>कुतो न जायते तत्राह - बीजमेवेति । तत्र बीजाभावेऽपि तदेव बीजं किं न स्यात्तत्राह</p>
<ul>
<li>अप्रतर्क्यमिति ॥ ५ ॥</li>
</ul>
<p>देशकालवशात्सर्वे हेतुमन्तः प्रमाणगाः ।<br>
अकर्तृब्रह्मविषयः प्रमा कारणयोः कथम् ॥ ६ ॥</p>
<p>कुतस्तत्र बीजादिहेत्वभाव इति चेत्प्रमाणसिद्धतदुचितदेशकालाभावादित्याह -<br>
देशेति । तर्हि ब्रह्मगोचरप्रमैव तत्र हेतूपादानकारणगोचरास्तु न विरोधादित्याह</p>
<ul>
<li>अकर्त्रिति । यस्य प्रमाणस्याकर्तृ कर्त्रादिकारकमात्रविरोधि ब्रह्म विषयस्तेन<br>
हेतूपादानकारणयोः प्रमा जायत इति कथं वक्तुं शक्यमित्यर्थः ॥ ६ ॥</li>
</ul>
<p>अकर्तृकर्मकरणे नास्ति कारणता शिवे ।<br>
तस्मात्तत्कारणं नास्ति जगच्छब्दार्थवेदनम् ॥ ७ ॥</p>
<p>ब्रह्मैव त्वं स्वरूपं सद्यत्स्थितं धारयस्व तत् ।<br>
असम्यग्दर्शिविषयं तदेव जगदाचितम् ॥ ८ ॥</p>
<p>अत एव स्वरूपं शुद्धाकाशकल्पं यन्निर्विशेषं वस्तु तदेवाहमिति तत्त्वदृशा<br>
हृदि धारयस्व नान्यादृशम् । अज्ञदृशा च तदेव जगद्रूपेणाचितमित्यर्थः ॥ ८<br>
॥</p>
<p>चिन्मात्रमजरं शान्तं यदेकं तत्प्रमीयते ।<br>
तेनैवायं जगद्ब्रह्म सच्छान्तं बुद्ध्यते वपुः ॥ ९ ॥</p>
<p>चिन्मात्रप्रमयैव जगद्ब्रह्मभावेन सम्पद्यते । अतत्त्वाकारमनोभ्रान्त्या च ब्रह्म<br>
जगदाकारेणेत्याह - चिन्मात्रमिति द्वाभ्याम् ॥ ९ ॥</p>
<p>अन्यथैव च यो भावश्चेतसः पृथिवीपते ।<br>
स एव नाशः कथितः स्वानुभूतश्च पण्डितैः ॥ १० ॥</p>
<p>नाशो ब्रह्मस्वरूपहानिः ॥ १० ॥</p>
<p>चित्तं नाशस्वभावं तद्विद्धि नाशात्मकं नृप ।<br>
क्षणनाशो यतः कल्पचित्तशब्देन कथ्यते ॥ ११ ॥</p>
<p>तदेव स्फुटमाह - चित्तमिति । सः क्षणमात्रमपि स्वरूपविस्मरणरूपो नाशः<br>
कल्पकालविस्मृतचित्तशब्देनोच्यत इत्यर्थः ॥ ११ ॥</p>
<p>असङ्कल्पनमात्रेण सम्यग्ज्ञानोदयात्मना ।<br>
सङ्कल्पः क्षीयते सिद्ध्यै स्वयमेवासदात्मकः ॥ १२ ॥</p>
<p>तच्च चित्तमसङ्कल्पनपर्यवसितत्वज्ञानेन [पर्यवसिततत्त्वज्ञानेन इति पाठः ।<br>
] नश्यतीत्याह - असङ्कल्पनेति ॥ १२ ॥</p>
<p>नाम्नैवाङ्गीकृताभावं यदि विश्वं हि कथ्यते ।<br>
विद्यमानं कथं तत्स्यान्ननु तामरसेक्षण ॥ १३ ॥</p>
<p>अस्तु सङ्कल्पनाशस्तथापि विश्वं कथं निवर्तत इति चेन्मिथ्यात्वादेवेति विशति<br>
परमात्मन्येकीभवति न वस्त्वन्तरतयावतिष्ठत इति विश्वमिति<br>
तन्नामनिर्वचनमभिप्रेत्याह - नाम्नैवेति । यः स्वाधिष्ठाने बाधे न विशति<br>
तद्विद्यमानं कथं स्यादित्यर्थः ॥ १३ ॥</p>
<p>हस्तावुत्क्षिप्य यो ब्रूते शूद्रोऽस्मीति भृशं गिरा ।<br>
कथं सा विप्रो भवति विप्रत्वं त्वस्य कीदृशम् ॥ १४ ॥</p>
<p>तत्र लोकवृत्तं प्रमाणयति - हस्ताविति द्वाभ्याम् ॥ १४ ॥</p>
<p>विवृत्तधातुरत्युच्चैर्मृतोऽस्मीति विरौति यः ।<br>
मृतिमेवागतं [मृतमिति पाठेपि स एवार्थः ।] विद्धि जीवनं तस्य<br>
सम्भ्रमः ॥ १५ ॥</p>
<p>सन्निपातेन विवृत्ताः कुपिता धातवो यस्य तथाविधः सन् सन्निहितमृत्युरिति यावत् ॥<br>
१५ ॥</p>
<p>भ्रमाकृति यदस्तीह दृश्यतेऽलातचक्रवत् ।<br>
मृगतृष्णाद्विचन्द्रादिबालवेतालकादिवत् ॥ १६ ॥</p>
<p>चित्ताद्यस्तीत्यनुभवस्य तर्हि का गतिरिति चेद्भ्रान्तित्वमेवेति दृष्टान्तैराह -<br>
भ्रमाकृतीति ॥ १६ ॥</p>
<p>तत्कथं किल नाम स्यात्सत्यं श्रमभरात्मकम् ।<br>
अज्ञानभ्रान्तिरेवान्तश्चित्तमित्येव कथ्यते ॥ १७ ॥</p>
<p>भ्रान्तिपुञ्जरूपमेव तर्हि तत्सदस्तु नेत्याह - तदिति ।<br>
तस्याज्ञानव्यतिरिक्तस्वरूपाभावादित्यर्थः ॥ १७ ॥</p>
<p>अज्ञानमुच्यते चित्तमसत्सदिव संस्थितम् ।<br>
असंवेदनमज्ञातं ज्ञानं संवेदनं भवेत् ॥ १८ ॥</p>
<p>अज्ञानसत्त्वसंवित्तेर्ज्ञानात्संवेदनात्क्षयः ।<br>
जलज्ञानं मुधा भ्रान्तिः साधो मरुमरीचिषु ॥ १९ ॥</p>
<p>अज्ञानात्मनैव तर्हि चित्तादि सत्यमस्तु तत्राह - अज्ञानेति ।<br>
ज्ञानबाध्यत्वान्नाज्ञानात्मनापि सत्यता सिद्ध्यतीत्यर्थः । उक्तं<br>
दृष्टान्ताभ्यामुपपादयति - जलज्ञानमित्यादिना ॥ १९ ॥</p>
<p>नैतज्जलमिति ज्ञानात्संवित्तेः प्रविलीयते ।<br>
इदं चित्तमिति प्रौढं यदज्ञानमलं हृदि ॥ २० ॥</p>
<p>नास्ति चित्तमिति ज्ञानात्तत्समूलं विनश्यति ।<br>
यथा रज्ज्वां भुजङ्गत्वमज्ञानभ्रमसम्भवम् ॥ २१ ॥</p>
<p>न सर्पोऽयमिति ज्ञानाद्धृदि रूढात्प्रणश्यति ।<br>
तथात्मनि मनोभूतमज्ञानभ्रमसम्भवम् ॥ २२ ॥</p>
<p>चित्तं नास्तिति विज्ञानाद्धृदि रूढाद्विनश्यति ।<br>
चित्तं मनोऽहमित्यन्तर्यावदज्ञानसम्भवम् ॥ २३ ॥</p>
<p>यावत् सकलम् ॥ २३ ॥</p>
<p>न चित्तमस्ति नो चैवमहङ्कारादिसंयुतम् ।<br>
किञ्चिदेव जगत्यस्मिन्संविदेकान्तनिर्मला ॥ २४ ॥</p>
<p>अहङ्कारादिसंयुतं किञ्चिद्देहादि । अप्यर्थे एवकारः । तर्हि किमस्ति तदाह -<br>
संविदिति ॥ २४ ॥</p>
<p>तया सङ्कल्पचित्तादि कृतमासीद्विमूढया ।<br>
अद्यासङ्कल्पतः सर्वं परित्यक्तं प्रबुद्धया ॥ २५ ॥</p>
<p>सङ्कल्पेन यदा याति त्वसङ्कल्पेन गच्छति ।<br>
पवनेन महाबाहो ज्वालाजालमिवानले ॥ २६ ॥</p>
<p>आत्मतत्त्वैकघनया ततया ब्रह्मसत्तया ।<br>
जगत्सर्वमिति व्याप्तं समुद्र इव वारिणा ॥ २७ ॥</p>
<p>व्याप्तं ग्रस्तम् ॥ २७ ॥</p>
<p>नाहमस्मि न चान्योस्ति न त्वं नैते न चित्तकम् ।<br>
नेन्द्रियाणि न चाकाशमात्मा त्वेकोऽस्ति निर्मलः ॥ २८ ॥</p>
<p>कथं ग्रस्तं तदाह - नाहमिति ॥ २८ ॥</p>
<p>घटाद्याकाररूपेण स एवायं विलोक्यते ।<br>
इदं चित्तमयं चाहमिति कैव कुकल्पना ॥ २९ ॥</p>
<p>तर्हि जीवन्मुक्तैर्घटाद्याकारेण किमवलोक्यते तत्राह - घटादीति ॥ २९ ॥</p>
<p>न जायते न म्रियते किञ्चिदस्मिञ्जगत्त्रये ।<br>
केवलोऽयं चिदुल्लासः सदसद्भावनात्मना ॥ ३० ॥</p>
<p>सर्वमात्मा परम्ब्रह्म सकृत्प्रकटमाततम् ।<br>
द्वित्वैकत्वे न विद्येते न भ्रान्तिर्न च सम्भ्रमः ॥ ३१ ॥</p>
<p>सम्भ्रमो मरणादिभयम् ॥ ३१ ॥</p>
<p>सर्वेन्द्रियगणाकारे सन्नेवासि सखे ततः ।<br>
न दह्यसे महाबुद्धे न च क्वचन लिप्यसे ॥ ३२ ॥</p>
<p>सर्वस्मिन्निन्द्रियगणे तद्ग्राह्यवह्न्याद्याकारे च सन्नेव सन्मात्रस्वरूपस्त्वमसि । अतो<br>
दाहहेतुभिराध्यात्मिकादिभावैर्न दह्यसे ॥ ३२ ॥</p>
<p>न ते विनश्यति सखे न च किञ्चिद्विवर्धते ।<br>
निर्मलाकाशरूपस्य कैवल्यानन्तरूपिणः ॥ ३३ ॥</p>
<p>इच्छानिच्छात्मिके शक्ती येतरापि त्वमेव च ।<br>
न ह्यंशुव्यतिरेकेण शशाङ्क उपलभ्यते ॥ ३४ ॥</p>
<p>इतरा क्रियाशक्तिरपि त्वमेव । अतस्तवेष्टमनिष्टं कर्तव्यं च नास्तीत्यर्थद्योतनाय<br>
चकारः । अंशवः कलास्तद्व्यतिरेकेण ॥ ३४ ॥</p>
<p>अजमजरमनाद्यजस्वभावं सकृदमलं विलसत्सदैकरूपम् ।<br>
विगलितकलनं कलाख्यलीलं सदुदितमाद्यमजं तदात्मतत्त्वम् ॥ ३५ ॥</p>
<p>त्रिभिरजपदैर्जन्मवृद्धिविपरिणामा निरस्यन्ते । सदैकरूपमित्यनेनान्ये विकाराः ।<br>
सकृद्विलसत्सकृत्प्रभातम् । कलाप्रमाणेन स्वस्वरूपपरिचयस्तदाख्या लीला यस्य<br>
तथाविधं सत् सन्मात्रतया उदितम् । आद्यं सर्वव्यवहारेभ्यः प्राक्सिद्धं यद्वस्तु<br>
तदेवात्मतत्वमित्यर्थः ॥ ३५ ॥</p>
<p>इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे पू० चू०<br>
शिखिध्वजपरमावबोधनं नाम शततमः सर्गः ॥ १०० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजपरमावबोधनं नाम शततमः सर्गः ॥ १०० ॥</p>
<h1 id="१०१">१०१</h1>
<p>एकाधिकशततमः सर्गः १०१</p>
<p>श्रीवसिष्ठ उवाच ।</p>
<p>इति कुम्भवचो राजा भावयंस्तदकृत्रिमम् ।<br>
स्वयमात्मपदे तस्मिन्क्षणं परिणतोऽभवत् ॥ १ ॥</p>
<p>ज्ञानदार्ढ्येन राज्ञोऽत्र वर्ण्यते कृतकृत्यता ।<br>
जीवन्मुक्तावचित्तत्वं स्थितिस्तत्त्वस्य चेर्यते ॥</p>
<p>परिणतः पूर्वभावं विहाय तद्भावं प्राप्तः ॥ १ ॥</p>
<p>बभूवामीलितमनोलोचनः शान्तवाङ्मुनिः ।<br>
शिलातलादिवोत्कीर्णो निस्पन्दावयवाकृतिः ॥ २ ॥</p>
<p>शिलातलादुत्कीर्णः प्रतिमादिरिव ॥ २ ॥</p>
<p>ततो मुहूर्तमात्रेण प्रबुद्धं स्फुरितेक्षणम् ।<br>
तमुवाच महाबाहो चूडाला कुम्भरूपिणी ॥ ३ ॥</p>
<p>कुम्भ उवाच ।</p>
<p>कच्चिदस्मिन्पदे स्फारे शुद्धे विततनिर्मले ।<br>
सुतल्पे निर्विकल्पानां सुखं विश्रान्तवानसि ॥ ४ ॥</p>
<p>निर्विकल्पानां योगिनां शोभनतल्पभूते निरतिशयानन्दपदे ॥ ४ ॥</p>
<p>कच्चिदन्तः प्रबुद्धोसि कच्चिद्भ्रान्तिस्त्वयोज्झिता ।<br>
कच्चिज्ज्ञेयं परिज्ञातं दृष्टं द्रष्टव्यमेव वा ॥ ५ ॥</p>
<p>शिखिध्वज उवाच ।</p>
<p>भगवंस्त्वत्प्रसादेन महाविभवभूमिका ।<br>
महती पदवी दृष्टा सर्वस्योर्ध्वं स्थिता मया ॥ ६ ॥</p>
<p>महाविभवो निरतिशयानन्दस्तल्लक्षणा भूमिका । सर्वस्य हैरण्यगर्भानन्दान्तस्य<br>
विषयानन्दजातस्योर्ध्वमुत्कर्षकाष्ठायां स्थिता ॥ ६ ॥</p>
<p>सतां विदितवेद्यानामहो बत महात्मनाम् ।<br>
अपूर्वैकामृतमयः सङ्गः सारफलप्रदः ॥ ७ ॥</p>
<p>बतेति हर्षे । अपूर्वमनादौ संसारे कदाप्यननुभूतं यदेकामृतं<br>
निरतिशयानन्दस्तत्प्रचुरः अत एव सारफलप्रदः ॥ ७ ॥</p>
<p>जन्मनापि मया लब्धं यन्नाम न महामृतम् ।<br>
तदद्य त्वत्समासङ्गात्तेनैवासादितं स्वयम् ॥ ८ ॥</p>
<p>सामान्योक्तं विशिष्य विवृणोति - जन्मनेति । तेन महामृतस्वरूपभूतेनैव<br>
मया अनाद्यज्ञानान्न लब्धं तदद्य त्वत्समासङ्गात्स्वयमेवानायासेनासादितम् ॥<br>
८ ॥</p>
<p>अनन्तमाद्यममृतं चैतत्कमललोचन ।<br>
कथं नासादितमभूत्पूर्वमात्मपदं मया ॥ ९ ॥</p>
<p>कुम्भ उवाच ।</p>
<p>मनस्युपशमं याते त्यक्तभोगैषणे स्थिते ।<br>
कषायपाके निर्वृत्ते सर्वेन्द्रियगणस्य च ॥ १० ॥</p>
<p>पूर्वं चित्तकषायपाकाभावान्नासादितमिदानीं तु तपसा<br>
तत्परिपाकादासादितमित्याशयेन कुम्भ उत्तरमाह - मनसीत्यादिना ।<br>
सर्वेन्द्रियगणस्य चान्मनसश्च भोगलक्षणकषायाणां पाके निर्वृत्ते सति तथा च<br>
स्मृतिः कषायपक्तिः कर्माणि ज्ञानं तु परमा गतिः । कषाये कर्मभिः पक्वे ततो<br>
ज्ञानं प्रजायते इति ॥ १० ॥</p>
<p>यान्ति चेतसि विश्रान्तिं विमला देशिकोक्तयः ।<br>
यथा सितांशुके शुद्धे बिन्दवः कुङ्कुमाम्भसः ॥ ११ ॥</p>
<p>कषायाणामनन्तानां सम्भृतानां शरीरकैः ।<br>
स्ववासनास्वरूपाणामद्य पाकस्तवोदितः ॥ १२ ॥</p>
<p>देहान्मलानि सर्वाणि कालेन कमलेक्षण ।<br>
साधो वृक्षात्फलानीव पाकेन विगलन्त्यधः ॥ १३ ॥</p>
<p>देहाल्लिङ्गदेहात् । मलानि रागादिकषायाः पापानि च ॥ १३ ॥</p>
<p>वासनात्मसु यातेषु मलेषु विमलं सखे ।<br>
यद्वक्ति गुरुरन्तस्तद्विशतीषुर्यथा बिसे ॥ १४ ॥</p>
<p>बिसे मृणालरूपे धानुष्कपरिकल्पिते लक्ष्ये ॥ १४ ॥</p>
<p>कषायपाके सम्पन्ने त्वं मयाद्य विबोधितः ।<br>
तेनाद्यैव तवाज्ञानक्षयो जातो महामते ॥ १५ ॥</p>
<p>अद्य पक्वकषायस्त्वमद्यैव ज्ञानसङ्कथाम् ।<br>
अद्येह सोपदेशस्त्वमद्यैवासि प्रबुद्धवान् ॥ १६ ॥</p>
<p>ज्ञानार्थां सङ्कथामुपदेशं तात्पर्येणावधारितवानसीति शेषः ।<br>
उपदिष्टार्थानां हृदि धारणात्सोपदेशः ।<br>
प्रबुद्धवांस्तत्फलसाक्षात्कारज्ञानवान् जातोऽसीत्यर्थः ॥ १६ ॥</p>
<p>शुभाशुभानां सर्वेषां कर्मणामद्य सङ्क्षयः ।<br>
सत्सङ्गव्यपदेशेन तव निष्पत्तिमागतः ॥ १७ ॥</p>
<p>यावदस्य दिनस्यैष पूर्वभागो महीपते ।<br>
तावच्चेतोहम्ममेति तवाज्ञानं बभूव ह ॥ १८ ॥</p>
<p>तवाज्ञानमद्य मध्याह्नकाले क्षीणमिति मया ज्ञातमित्याह - यावदिति ॥ १८ ॥</p>
<p>इदानीं मद्वचोबोधाच्चेतसि क्षयमागते ।<br>
हृदयात्सम्परित्यक्ते सम्प्रबुद्धोऽसि भूपते ॥ १९ ॥</p>
<p>इदानीमद्यतनदिनस्योत्तरभागे हृदयात्सम्परित्यक्ते चेतसि क्षयमागते सति ॥ १९ ॥</p>
<p>हृदि यावन्मनःसत्ता तावदज्ञानसंस्थितिः ।<br>
चित्ते चित्ततया त्यक्ते ज्ञानस्याभ्युदयो भवेत् ॥ २० ॥</p>
<p>अचित्ततया निःस्वरूपताबुद्ध्या ॥ २० ॥</p>
<p>द्वित्वैकत्वदृशौ चित्तं तदेवाज्ञानमुच्यते ।<br>
एतयोर्यो लयो दृष्टेस्तज्ज्ञानं सा परा गतिः ॥ २१ ॥</p>
<p>दृष्टेः परमात्माभिव्यक्तेः ॥ २१ ॥</p>
<p>प्रबुद्धोऽसि विमुक्तोऽसि त्यक्तं चित्तं त्वया नृप ।<br>
सदसत्तामयत्वं हि त्वया त्यक्तमसत्पदम् ॥ २२ ॥</p>
<p>आत्मन्यन्योन्याध्यासात्सदसत्तामयत्वमेव हि चित्तं नाम तदेव असतो जगतः पदं<br>
कल्पनास्थानम् ॥ २२ ॥</p>
<p>वीतशोको निरायासो निःसङ्गोऽनन्य आत्मवान् ।<br>
महोदयो मुनिर्मौनी स्वरूपे तिष्ठ निर्मले ॥ २३ ॥</p>
<p>शिखिध्वज उवाच ।</p>
<p>एवं हि भगवन् जन्तोर्मूर्खस्यैवास्ति चित्तभूः ।<br>
प्रबुद्धस्य न तज्ज्ञस्य चित्तं नाम किल प्रभो ॥ २४ ॥</p>
<p>चित्ते त्यक्ते जीवन्मुक्तानां केनान्तःकरणेन व्यवहारसिद्धिरिति प्रष्टुं राजा<br>
पीठिकां रचयति - एवं हीति । यदीत्यर्थे किलशब्दः ॥ २४ ॥</p>
<p>जीवन्मुक्तास्तदेते हि विहरन्ति कथं वद ।<br>
अविद्यमानमनसो युष्मदाद्यास्तथा नराः ॥ २५ ॥</p>
<p>प्रष्टव्याशं दर्शयति - जीवन्मुक्ता इति । तत् तर्हि ॥ २५ ॥</p>
<p>इति मे कथयाशेषमन्यैः स्ववचनांशुभिः ।<br>
हार्दं तमो मे निपुणमेवम्प्रायैः प्रमार्जय ॥ २६ ॥</p>
<p>अन्यैर्दुर्वचमिति शेषः । अन्यैः प्रसिद्धसूर्याद्यंशुविलक्षणैः स्ववचनांशुभिः<br>
प्रसिद्धतमोविलक्षणं हार्द तमः प्रमार्जयेति वा ॥ २६ ॥</p>
<p>कुम्भ उवाच ।</p>
<p>यथा वदसि तत्त्वज्ञ तत्तथैव हि नान्यथा ।<br>
चित्तं हि जीवन्मुक्तानां नास्त्यङ्कुर इवाश्मनाम् ॥ २७ ॥</p>
<p>पुनर्जननयोग्या या वासना घनवासना ।<br>
सा प्रोक्ता चित्तशब्देन न सा तज्ज्ञस्य विद्यते ॥ २८ ॥</p>
<p>यया वासनया तज्ज्ञा विहरन्तीह कर्मसु ।<br>
तां त्वं सत्त्वाभिधां विद्धि पुनर्जननवर्जिताम् ॥ २९ ॥</p>
<p>यथा भर्जिता वितुन्नाश्च लाजा न व्रीह्यादिशब्दवाच्या<br>
नाप्यङ्कुरादिजननक्षमास्तद्वत्तत्त्वज्ञानभर्जितं निरावरणं सत्त्वं न<br>
मनःशब्दवाच्यं नापि पुनर्जन्मसमर्थमित्यर्थः ॥ २९ ॥</p>
<p>जीवन्मुक्ता महात्मानः सत्त्वस्थाः संयतेन्द्रियाः ।<br>
विहरन्ति गतासङ्गं न चित्तस्थाः कदाचन ॥ ३० ॥</p>
<p>जीवन्मुक्तव्यवहाराभासे तदेव कारणाभास इत्याह - जीवन्मुक्ता इति ॥ ३० ॥</p>
<p>मूढं चित्तं चित्तमाहुः प्रबुद्धं सत्त्वमुच्यते ।<br>
अप्रबुद्धा हि चित्तस्थाः सत्त्वस्थास्तु महाधियः ॥ ३१ ॥</p>
<p>भूयः प्रजायते चित्तं सत्त्वं भूयो न जायते ।<br>
अप्रबुद्धस्य बन्धोस्ति न प्रबुद्धस्य भूपते ॥ ३२ ॥</p>
<p>सत्ववानसि सञ्जातो महात्यागी स्थितो भवान् ।<br>
अशेषेण त्वया चित्तं त्यक्तमद्येति वेद्म्यहम् ॥ ३३ ॥</p>
<p>तवापि सत्त्वबलादेव यावज्जीवं व्यवहारः सेत्स्यतीत्याशयेनाह - सत्त्ववानसीति ॥<br>
३३ ॥</p>
<p>समस्तवासनोन्मुक्तो राजन्नद्यैव राजसे ।<br>
आकाशसाम्यमायातं मन्ये तव मुने मनः ॥ ३४ ॥</p>
<p>शमं प्राप्तोऽसि परमं सिद्धः समसमस्थितिः ।<br>
अयं हि स महात्यागः सर्वं यत्तत्समुज्झितम् ॥ ३५ ॥</p>
<p>त्वया प्राक्चिकीर्षितो यो महात्यागः स सर्वरूपं चित्तं यत्समुज्झितमयमेवेत्यर्थः ॥<br>
३५ ॥</p>
<p>स्वर्गापवर्गवित्तादि तपोदानफलाद्यपि ।<br>
प्रबुद्धमेधया साधो धिया परमबोधया ॥ ३६ ॥</p>
<p>चित्तत्यागे तपोदानादिसर्वकर्माण्यन्तर्भूतानि तत्फले च<br>
वित्तस्वर्गापवर्गादितत्फलान्यन्तर्भूतानीत्याशयेनाह - स्वर्गेति । प्रबुद्धा<br>
मेधा उपदिष्टार्थधारणा यस्यास्तथाविधया अत एव परमबोधवत्या धिया<br>
कृतश्चित्तत्याग एव स्वर्गापवर्गवित्तादिरित्यर्थः ॥ ३६ ॥</p>
<p>तपो नाम कियन्मात्रदुःखक्षयकरं भवेत् ।<br>
क्षयातिशयनिर्मुक्तं यत्सुखं समतामयम् ॥ ३७ ॥</p>
<p>तप-आदिफले तु न ज्ञानफलमन्तर्भवतीत्याशयेनाह - तपो नामेति । यद्यतो<br>
मनस्त्यागरूपसमतायाः सकाशादागतं यत् ज्ञानफलं मोक्षसुखं<br>
क्षयातिशयनिर्मुक्तमित्यर्थः । तत आगतः इत्यर्थे मयट् च इति मयट् ॥ ३७ ॥</p>
<p>तत्सत्तद्वस्तु तत्किञ्चिन्न तु स्वर्गादि भङ्गुरम् ।<br>
भावाभावैरुपारूढं स्थिताधिगतवेदनम् ॥ ३८ ॥</p>
<p>न ह्यसत्ये अनित्ये च सत्यस्य शाश्वतस्य चान्तर्भावसम्भावनापीत्याशयेनाह -<br>
तदिति । तत् ज्ञानफलं सत् सत्यम् । वसतीति वस्तु शाश्वतं च । तत्स्वर्गादि किञ्चित्तु न तु<br>
सत्यं भङ्गुरं च । भावाभावैराविर्भावतिरोभावैरुपारूढमाक्रान्तं<br>
पूर्वोत्तरकालयोरदृष्टं स्थितं वर्तमानमेवाधिगतवेदनं प्राप्तदर्शनं<br>
स्वप्नवदित्यर्थः ॥ ३८ ॥</p>
<p>स्वर्गो नाम किमानन्दः सोपि सन्देहसंस्थितः ।<br>
अप्राप्तस्वात्मसंसिद्धेः क्रियाकाण्डः शुभो भवेत् ॥ ३९ ॥</p>
<p>तुच्छं बह्वायासलभ्यं च स्वर्गादितुच्छसुखमज्ञानामेव बहुमतं न<br>
तत्त्वविदामित्याशयेनाह - स्वर्ग इति । स्वर्गो नामेति किमानन्दस्तुच्छसुखम् । किं<br>
क्षेपे इति समासः <br>
अवर्जनीयधर्मकीर्तनाद्यल्पापराधसहस्रनाश्यत्वात्सन्देहसंस्थितः ॥ ३९ ॥</p>
<p>येन नासादितं हेम रीतिं किं स परित्यजेत् ।<br>
चूडालादिसमासङ्गाद्भवेज्ज्ञत्वं सुखेन ते ॥ ४० ॥</p>
<p>ज्ञानदौर्लभ्यादज्ञानां युक्त एव तुच्छस्वर्गादिपरिग्रह इत्याशयेनाह -<br>
येनेति । रीतिं पित्तलम् । तव तु ज्ञानं प्राङ्न दुर्लभमभूत्तथापि त्वं वृथैव<br>
तपःक्लेशे निमग्न इत्याह - चूडालेति ॥ ४० ॥</p>
<p>तत्किमर्थमनर्थेऽस्मिन्निमग्नस्त्वं तपोमये ।<br>
आश्रमादिविकल्पांशसाध्यस्याद्य कुकर्मणः ॥ ४१ ॥</p>
<p>आश्रमो वानप्रस्थाश्रमः । आदिपदात्तद्योग्यं<br>
वयस्तदुचितकर्माधिकारनिर्वाहकविशेषणान्तराणि च ।<br>
तदभिमानतत्साधनचिन्तादिविकल्पविक्षेपांशसहस्रसाध्यस्य बन्धकत्वात्फलतोऽपि<br>
कुत्सितस्य कर्मणः सम्बन्धिनि कृच्छ्रचान्द्रायणादितपःक्लेशप्रचुरे अनर्थे<br>
त्वमद्यपर्यन्तं किमर्थं निमग्नः ॥ ४१ ॥</p>
<p>आद्यन्तावस्य सुमते मध्य एव सुखं स्म भो ।<br>
यतस्ते समयो जातो यस्मिन्परिणमन्ति च ॥ ४२ ॥</p>
<p>स्वर्गादिमहासुखहेतोस्तपसः कथमनर्थत्वं तत्राह - आद्यन्ताविति । भो सुमते<br>
यतोऽस्य तपस आदिभाग आचरणावस्था अन्तभागः फलक्षयावस्था च<br>
दुःखरूपावेव । मध्ये स्वर्गादिभोगावस्थायामेव सुखं स्म किल । तर्हि किं मया<br>
कृतं तपो व्यर्थमेव नेत्याह - यत इति । यतस्तपसैव ते<br>
चित्तकषायपाकात्साम्प्रतं तत्त्वबोधसमयो जातः । अतो हेतोः सर्वे तपोरूपा<br>
विकल्पांशा यस्मिन्नविकल्पे तत्वज्ञाने परिणमन्ति तत्फलेनैव फलवन्तोऽपि च<br>
भवन्ति ॥ ४२ ॥</p>
<p>तपोरूपा विकल्पांशास्तत्र बद्धपदो भव ।<br>
चिद्व्योम्नो नभसोत्यच्छात्सर्वे भावाः समुत्थिताः ॥ ४३ ॥</p>
<p>तत्र ज्ञाने बद्धपदः स्थिरो भव । विविदिषन्ति यज्ञेन दानेन तपसा इत्यादि<br>
श्रुतेस्तत्फलेनैव ते तपसः साफल्यमिति भावः । ज्ञानफलचिद्व्योमलाभेन<br>
सर्वमेव लब्धम् । सर्वस्य जगतस्तत एवोद्भवस्थितिलयश्रुतेरित्याशयेनाह -<br>
चिद्व्योम्न इति ॥ ४३ ॥</p>
<p>तथैव परिदृश्यन्ते तत्रैव विलयं गताः ।<br>
इदं कार्यमिदं नेति सङ्कल्पा ब्रह्मबिन्दवः ॥ ४४ ॥</p>
<p>यद्यपि कार्यमिष्टमकार्यमनिष्टं च सर्वमपि ब्रह्मसमुद्रबिन्दव एव तथापि<br>
तुच्छत्वात्तत्सर्वं बन्ध्यं निष्फलमेवातस्तत्त्यक्त्वा पूर्ण समुद्रस्थानीयं<br>
निर्विशेषमेव समाश्रयेत्याह - इदमिति ॥ ४४ ॥</p>
<p>वन्ध्यं शिखिध्वज त्यक्त्वा पूर्णमेव समाश्रय ।<br>
इष्टं मे प्रार्थयस्वेति यथैव प्रार्थ्यते सखे ॥ ४५ ॥</p>
<p>परमप्रेमास्पदत्वान्निरतिशयानन्दरूपस्य स्वस्य इष्टान्तरप्रार्थनापेक्षया<br>
तादृशस्वलाभप्रार्थनमेव वरमित्याशयेनाह - इष्टमिति ।<br>
यथाऽलब्धदयितया स्त्रिया लब्धव्यदयितं प्रति मे इष्टं प्रार्थयस्वेत्यन्यत्प्रार्थ्यते<br>
तथैव स्वयं दयित एव कथं न प्रार्थ्यते । तस्मिन्स्वाधीनतया लब्धे<br>
तदधीनलब्धव्यान्तराणां स्वत एव लाभादिति भावः ॥ ४५ ॥</p>
<p>स्त्रिया तथैव स कथं दयितः प्रार्थ्यते स्वयम् ।<br>
सङ्कल्परचितानेतान्भावानापतभासुरान् ॥ ४६ ॥</p>
<p>अङ्गीकृत्यात्मातिरिक्तेष्टानां पुरुषार्थत्वं लब्धत्वादेवाप्रार्थनीयत्वमुक्तम् ।<br>
वस्तुतस्तु तेषां तत्त्वज्ञदृशा तुच्छत्वादग्राह्यत्वमेवेत्याह - सङ्कल्पेति ।<br>
आपद इव अभासुरानरमणीयान् ॥ ४६ ॥</p>
<p>गृह्णन्ति न महात्मानः प्राज्ञा जलरवीनिव ।<br>
स्वर्गमोक्षादिफलदं यत्किञ्चित्सर्वमेव तत् ॥ ४७ ॥</p>
<p>जलरवीन् रविप्रतिबिम्बानिव । ज्ञानलाभानन्तरं<br>
स्वर्गादिसाधनानीवापवर्गसाधनान्यपि हेयान्येवेत्याशयेनाह - स्वर्गेति ॥ ४७ ॥</p>
<p>त्यक्त्वा समसमाभासो योऽस्यसावेव वै भव ।<br>
सत्त्वं सत्त्वेन नाशेन नाश्यं हि विगतस्पृहः ॥ ४८ ॥</p>
<p>सर्वपदार्थेषु सदंशः सत्त्वेनैव ग्राह्यः असदंशस्तु नित्यनष्टत्वेनैव<br>
ग्राह्यश्चित्तचाञ्चल्यं विनेत्याह - सत्त्वमिति ॥ ४८ ॥</p>
<p>पदार्थौघमिमं गृह्णंस्तिष्ठास्पन्दितचित्तभूः ।<br>
अपरिस्पन्दचित्तस्य संसृतिर्नेह धावति ॥ ४९ ॥</p>
<p>अस्पन्दितचित्तभूरित्युक्तेः प्रयोजनमाह - अपरिस्पन्देति । न धावति न प्राप्नोति ।<br>
यथा स्वाभाविकप्रवृत्तिलक्षणपुरुषापराधप्रभवा विपत्तिर्मतौ<br>
विवेकज्ञानोदये सति न प्राप्नोति तद्वदित्यर्थः ॥ ४९ ॥</p>
<p>पौरुषप्रभवा साधो विपत्तिर्हि मतौ यथा ।<br>
यानि यानीह दुःखानि प्रस्फुरन्ति जगत्त्रये ॥ ५० ॥</p>
<p>चेतश्चापलजान्येव तानि तानि महीपते ।<br>
स्थिरं शान्तं गतस्पन्दं यस्य चित्तमचापलम् ।<br>
सदैव स महानन्दी साम्राज्यस्य स भाजनम् ॥ ५१ ॥</p>
<p>सम्यग्भग्नावरणतया राजत इति सम्राट् साक्षात्कृत आत्मा तद्भावस्य<br>
भाजनमित्यर्थः ॥ ५१ ॥</p>
<p>अथ चेतसि तत्त्वज्ञ स्पन्दास्पन्दौ त्वमेकताम् ।<br>
नीत्वा तिष्ठ यथाकाममैक्यमागत्य शाश्वतम् ॥ ५२ ॥</p>
<p>स्पन्दास्पन्दौ तत्साक्षिमात्रतादर्शनेनैकतां नीत्वा साक्षिणमपि<br>
ब्रह्मात्मैक्यमागत्य प्रापय्य भूमानन्दभावेन यथाकामं पूर्णकामतया<br>
तिष्ठेत्यर्थः ॥ ५२ ॥</p>
<p>शिखिध्वज उवाच ।</p>
<p>कथमैक्यं विभो यातः स्पन्दास्पन्दाविमावुभौ ।<br>
सर्वसंशयविच्छेदकारिन्नेतद्वदाशु मे ॥ ५३ ॥</p>
<p>विरुद्धयोः स्पन्दास्पन्दयोरेकतानयनं कथमिति राजा पृच्छति - कथमिति ॥ ५३<br>
॥</p>
<p>कुम्भ उवाच ।</p>
<p>एकं वस्तु जगत्सर्वं चिन्मात्रं वारिवाम्बुधि ।<br>
तदेव स्पन्दते धीभिः शुद्धवारिव वीचिभिः ॥ ५४ ॥</p>
<p>तयोः स्वरूपेणैक्यविरोधेऽप्यधिष्ठानसाक्षिचिन्मात्ररूपेण न तद्विरोध इति<br>
स्वाशयप्रकटनेन कुम्भ उत्तरमाह - एकमिति । वाः इव स्पन्दते स्पन्दात्मना<br>
विवर्तते ॥ ५४ ॥</p>
<p>ब्रह्म चिन्मात्रममलं सत्त्वमित्यादिनामकम् ।<br>
यद्गीतं तदिदं मूढाः पश्यन्त्यङ्ग जगत्तया ॥ ५५ ॥</p>
<p>सत्यं ज्ञानमनन्तं ब्रह्म इत्यादिश्रुतिभिर्यद्गीतम् । अङ्गेत्यामन्त्रणे ॥ ५५ ॥</p>
<p>चित्स्पन्द एव सर्वस्वं सर्गे तस्माद्धि संसृतिः ।<br>
परिस्पन्दो हि विन्ध्यादिशब्दस्पन्दसमं परम् ॥ ५६ ॥</p>
<p>स्पन्दास्पन्दयोरैक्यमुपपादयति - चित्स्पन्द इति । सर्गे यत्सर्वस्वं तच्चित्स्पन्द एव ।<br>
तत्र विन्ध्यादिरूपपरिस्पन्दः परं द्वितीयं शब्दस्पन्दसमम् । इवार्थे समशब्दो<br>
मिथ्यात्वद्योतनार्थः । नामपरिस्पन्द इत्यर्थः ॥ ५६ ॥</p>
<p>चितः स एव चेत्स्पन्दस्तथाऽस्पन्दश्च भावितः ।<br>
एकरूपतया नाम तत्रेदममलं शिवम् ॥ ५७ ॥</p>
<p>अस्त्वेवं तथापि कथं स्पन्दास्पन्दैक्यं तत्राह - चित इति । स तत्तत्साक्ष्यात्मैव<br>
चितः स्पन्दोऽस्पन्दश्चैकरूपतया भावितश्चेत्तत्र इदमात्मरूपमेव शिवं<br>
परिशिष्यत इत्यर्थः ॥ ५७ ॥</p>
<p>सर्गश्चित्स्पन्दमात्रात्मा सम्यग्दृष्टौ विलीयते ।<br>
उदेत्यसम्यग्दृष्टीनां रज्ज्वां सर्पभ्रमो यथा ॥ ५८ ॥</p>
<p>सर्गस्तदा क्व गच्छति तत्राह - सर्ग इति । यतः सः असम्यग्दृष्टीनां भ्रान्त्या<br>
उदेति ॥ ५८ ॥</p>
<p>सस्पन्दा चित्तदभिधा निःस्पन्दा त्वियमातता ।<br>
तुर्यातीतपदारूढा वाचा वक्तुं न पार्यते ॥ ५९ ॥</p>
<p>तदभिधा सर्गाभिधा । निस्पन्दा तु तुर्यातीतपदारूढा ॥ ५९ ॥</p>
<p>शास्त्रसज्जनसम्पर्कसन्तताभ्यासयोगतः ।<br>
कालेनामलतां याते चेतसीन्दाविवोदिता ॥ ६० ॥</p>
<p>कदा तथोदिता भवति तदाह - शास्त्रेति । यथा चक्षुषि तिमिरदोषक्षयेणामलतां<br>
याते नित्यसिद्धैव चन्द्रैकता उदिता तद्वत् ॥ ६० ॥</p>
<p>एतत्केवलमाभातं स्वानुभूतिभिराततम् ।<br>
कथ्यते स्वानुभूतेषु स्वयं स्वं रूपमात्मना ॥ ६१ ॥</p>
<p>यदि वाचा वक्तुं न पार्यते तर्हि कथं त्वया मादृशेषु कथ्यते तत्राह - एतदिति<br>
। स्वमनुभूतं यैस्तथाविधेषु स्वानुभूतिभिरेव स्वयं कथ्यते<br>
लोकदृष्ट्येत्यर्थः ॥ ६१ ॥</p>
<p>प्राप्तोऽसि सारं स्वमनादिमध्यमत्रैव तिष्ठ स्वपदे निविष्टः ।<br>
नो रूपनिर्भेदमहाचिदात्मा जातोऽसि साधो खलु वीतशोकः ॥ ६२ ॥</p>
<p>त्वमपि स्वानुभूतिं प्राप्तोऽस्येव तत्र मद्वचसा स्थैर्यमात्रं कुर्वित्याह -<br>
प्राप्तोऽसीति । भेदकदेहादिरूपाणामभावादेव सर्वदेहेषु निर्भेदः । अत एव<br>
महांश्चिदात्मा जातस्तत्त्वबोधात्प्रादुर्भूतोसि तत एव वीतशोकः तत्र को मोहः कः<br>
शोक एकत्वमनुपश्यतः इति श्रुतेरिति भावः ॥ ६२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० न्निर्वाणप्रकरणे पू० चू०<br>
शिखिध्वजबोधनं नामैकाधिकशततमः सर्गः ॥ १०१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजबोधनं नामैकाधिकशततमः सर्गः ॥ १०१ ॥</p>
<h1 id="१०२">१०२</h1>
<p>द्व्यधिकशततमः सर्गः १०२</p>
<p>कुम्भ उवाच ।</p>
<p>इति ते कथितं सर्वं शिखिध्वज महीपते ।<br>
यथेदमुत्थितं सर्वं यथा च प्रविलीयते ॥ १ ॥</p>
<p>आमन्त्र्यान्तर्हिते कुम्भे विस्मितस्य महीपतेः ।<br>
चिरं विमृश्य विश्रान्तिः समाधाविह वर्ण्यते ॥</p>
<p>यथेदं सर्वमुत्थितमित्यध्यारोपेण यथा च प्रविलीयत इत्यपवादेन च सर्वं<br>
पूर्णं ब्रह्मतत्त्वं ते मया कथितम् ॥ १ ॥</p>
<p>एतच्छ्रुत्वा च बुद्ध्वा च मत्वा च मुनिनायक ।<br>
यथेच्छसि तथा तिष्ठ दृष्टे स्पष्टे परे पदे ॥ २ ॥</p>
<p>गुरुशास्त्राभ्यां श्रुत्वा स्वीयविचारेण मत्वा च सम्यग् बुद्ध्वा साक्षाद्दृष्टे<br>
आवरणभङ्गात्स्पष्टे परे पदे कदाचित्समाधिप्राधान्येन कदाचिद्व्यवहारेण च<br>
यथेच्छसि तथा तिष्ठ ॥ २ ॥</p>
<p>स्वर्गं गच्छाम्यहं पर्वकालेऽस्मिन्नारदो मुनिः ।<br>
ब्रह्मलोकात्समायातो भवत्यमरसंसदि ॥ ३ ॥</p>
<p>स्वर्गमिन्द्रसभाम् ॥ ३ ॥</p>
<p>न मां पश्यति चेत्तत्र तत्कोपमुपगच्छति ।<br>
नोद्वेजनीया भव्येन गुरवो हि कदाचन ॥ ४ ॥</p>
<p>त्यक्तसङ्कल्पलेखेन न किञ्चिदभिवाञ्छता ।<br>
त्वया सदैव वस्तव्यं दृष्टिरेषैव पावनी ॥ ५ ॥</p>
<p>एषा मदुपदिष्टैव ॥ ५ ॥</p>
<p>श्रीवसिष्ठ उवाच ।</p>
<p>इति यावत्प्रतिवचः पुष्पहस्तः शिखिध्वजः ।<br>
प्रणामाय ददात्येष तावदन्तर्धिमाययौ ॥ ६ ॥</p>
<p>सप्रणामप्रतिवचनात्पूर्वमन्तर्धानम् ।<br>
साध्वीभिर्भर्तृकृतनमस्कारस्याग्राह्यत्वात् ॥ ६ ॥</p>
<p>प्रतिभानगतं वस्तु यथैवान्ते न दृश्यते ।<br>
न दृष्टवांस्तथा कुम्भमग्रे राजा शिखिध्वजः ॥ ७ ॥</p>
<p>स्वप्नादिप्रतिभानगतं धनादिवस्तु । अन्ते जागरे ॥ ७ ॥</p>
<p>गते कुम्भे महीपालः परं विस्मयमाययौ ।<br>
तमेव चिन्तयंश्चित्रं चित्रार्पित इवाभवत् ॥ ८ ॥</p>
<p>चित्रमाश्चर्यम् ॥ ८ ॥</p>
<p>इदं सञ्चिन्तयामास चित्रं विलसितं विधेः ।<br>
यत्कुम्भव्यपदेशेन बोधितोऽस्मि चिरोदयम् ॥ ९ ॥</p>
<p>चिरोदयं सदाप्रभातं शाश्वताभ्युदयं वा ब्रह्म ॥ ९ ॥</p>
<p>क्व नारदसुतः कुम्भः क्वाहं नाम शिखिध्वजः ।<br>
केवलं कालयुक्त्यैव सोऽहं सम्परिबोधितः ॥ १० ॥</p>
<p>कालयुक्त्या भाग्योदयसमययोगेन ॥ १० ॥</p>
<p>अहो नु सम्यक्कथितं देवपुत्रेण युक्तिमत् ।<br>
अहो नु सम्प्रबुद्धोऽस्मि मोहनिद्राकुलश्चिरात् ॥ ११ ॥</p>
<p>क्वाहमासं विनिर्मग्नः क्रियाजालकुकर्दमे ।<br>
इदं कार्यमिदं नेति मिथ्या विभ्रमचक्रके ॥ १२ ॥</p>
<p>अहो नु शीतला शुद्धा शान्तेयन्न् पदवी निजा ।<br>
रसायनोद्भवाकारा सत्त्वं शीतयतीह मे ॥ १३ ॥</p>
<p>इयं साक्षात्कृतात्मरूपा साम्राज्यपदवी । सत्त्वं निर्वासनं मनः ॥ १३ ॥</p>
<p>शाम्यामि परिनिर्वामि सुखमासे च केवलम् ।<br>
तृणाग्रमपि नेच्छामि संस्थितोऽस्मि यथास्थितम् ॥ १४ ॥</p>
<p>तेनैव स्वस्य पूर्णकामतामाह - शाम्यामीति ॥ १४ ॥</p>
<p>एवं सञ्चिन्तयन्राजा नूनं निर्वासनाशयः ।<br>
शैलादिव समुत्कीर्णो मौनमेवावतस्थिवान् ॥ १५ ॥</p>
<p>शैलात्समुत्कीर्णः प्रतिमादिरिव मौनं वागादिचेष्टारहितं यथा स्यात्तथा<br>
समाहितोऽवतस्थिवान् । छान्दसत्वाल्लिटः क्वसुः ॥ १५ ॥</p>
<p>तस्मिन्नेव ततो मौने निःसङ्कल्पे निराश्रये ।<br>
प्रतिष्ठां निश्चलां प्राप्य स तस्थौ गिरिशृङ्गवत् ॥ १६ ॥</p>
<p>मौने मुनिकर्मणि समाधौ ॥ १६ ॥</p>
<p>स तत्र संशान्तभयोऽचिरेण चिरेण विश्रान्तमतिः समात्मा ।<br>
चिरेण सम्प्राप्तनिजामलात्मा योगेन सुष्वाप ततोऽदितात्मा ॥ १७ ॥</p>
<p>स राजा तत्र समाधौ सम्प्राप्तनिजामलात्मसन् समात्मा समरसः सन् चिरेण<br>
विश्रान्तमतिर्भूत्वा अचिरेण सद्य एव संशान्तभयः सन् चिरकालानुवृत्तेन योगेन<br>
अदितात्मा अखण्डितस्वभावः सुष्वाप । सुषुप्त इव विशश्रामेत्यर्थः ॥ १७ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
शिखिध्वजसमाधानं नाम द्व्यधिकशततमः सर्गः ॥ १०२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजसमाधानं नान द्व्यधिकशततमः सर्गः ॥ १०२ ॥</p>
<h1 id="१०३">१०३</h1>
<p>त्र्यधिकशततमः सर्गः १०३</p>
<p>श्रीवसिष्ठ उवाच ।</p>
<p>निर्विकल्पसमाधानात्काष्ठकुड्योपमस्थितिः ।<br>
एवं शिखिध्वजो राजा चूडालामधुना शृणु ॥ १ ॥</p>
<p>चूडालायाः परं गत्वा त्र्यहेण पुनरागमः ।<br>
यत्नाद्व्युत्थापनं राज्ञस्तत्त्वालापश्च वर्ण्यते ॥</p>
<p>एवमुक्तरीत्या शिखिध्वजो राजा निर्विकल्पसमाधानात् काष्ठकुड्योपमस्थितिरभूदिति<br>
शेषः । चूडालां तद्वृत्तान्तमिति यावत् ॥ १ ॥</p>
<p>शिखिध्वजं तं भर्तारं कुम्भवेषेण तेन सा ।<br>
प्रबोध्यान्तर्धिमागत्य ततार तरसा नभः ॥ २ ॥</p>
<p>ततार पुप्लुवे ॥ २ ॥</p>
<p>देवपुत्राकृतिं व्योम्नि जहौ मायाविनिर्मिताम् ।<br>
विदग्धमुग्धमाकारं स्त्रैणं जग्राह सुन्दरम् ॥ ३ ॥</p>
<p>देवपुत्राकृतिं कुम्भवेषम् । स्त्रैणं स्त्रीशरीररूपमाकारं जग्राह ॥ ३ ॥</p>
<p>नभसा स्वपुरं प्राप विवेशान्तःपुरं क्षणात् ।<br>
दृश्या बभूव लोकस्य नृपकर्म चकार च ॥ ४ ॥</p>
<p>नृपकर्म राजकार्यं प्रजानुरञ्जनमित्यर्थः ॥ ४ ॥</p>
<p>वासरत्रितयेनाथ पुनरम्बरमेत्य सा ।<br>
बभूव कुम्भो योगेन शिखिध्वजवनं ययौ ॥ ५ ॥</p>
<p>कुम्भो नारदपुत्रः ॥ ५ ॥</p>
<p>तथा तत्रैव तं भूपमपश्यद्वनभूमिगा ।<br>
निर्विकल्पसमाधिस्थं समुत्कीर्णमिव द्रुमम् ॥ ६ ॥</p>
<p>समुत्कीर्णं प्रतिमाकारनिर्मितं द्रुमं काष्ठमिव निश्चलम् ॥ ६ ॥</p>
<p>अहो नु खलु भो दिष्ट्या विश्रान्तोऽयमिहात्मनि ।<br>
स्थितः स्वस्थः समः शान्त इत्युवाच पुनः पुनः ॥ ७ ॥</p>
<p>अयं राजा ॥ ७ ॥</p>
<p>तदेनं तावदेतस्माद्बोधयामि परात्पदात् ।<br>
इदानीमेव किं देहत्यागमेष करोति वै ॥ ८ ॥</p>
<p>इदानीं प्रारब्धकर्मशेषकाले देहत्यागं किं किमर्थं करोति न करोत्वित्याशयः ॥<br>
८ ॥</p>
<p>किञ्चित्कालं स्फुरत्वेष राज्येन विपिनेन वा ।<br>
सममेव गमिष्यावस्त्यक्तदेहाविमौ समौ ॥ ९ ॥</p>
<p>विपिनभोग्यकर्मक्षयपर्यन्तं विपिनेन वा । समं तुल्यकालमेव समौ<br>
तुल्यस्वभावौ गमिष्यावः । कैवल्यमिति शेषः ॥ ९ ॥</p>
<p>तस्योपदेशो विषमः परिणामं न गच्छति ।<br>
अनेनाभ्यासयोगेन तावदाबोधयाम्यहम् ॥ १० ॥</p>
<p>उपदेशः प्राङ्मया कृतः परिणामं सप्तमभूमिकावस्थितिपर्यन्तं परिपाकं<br>
न गच्छति इदानीमेव देहत्यागे तथा च जीवन्मुक्तिसुखानुभवार्थमप्ययं<br>
प्रबोध्य इति भावः ॥ १० ॥</p>
<p>इति सञ्चिन्त्य चूडाला सिंहनादं चकार सा ।<br>
भूयोभूयः प्रभोरग्रे वनेचरभयप्रदम् ॥ ११ ॥</p>
<p>प्रभोः भर्तुः ॥ ११ ॥</p>
<p>न चचाल शिलेवाद्रौ यदा नादेन तेन सः ।<br>
भूयोभूयः कृतेनापि तदा सा तं व्यचालयत् ॥ १२ ॥</p>
<p>पाणिसम्पेषेणाचालयत् ॥ १२ ॥</p>
<p>चालितः पातितोऽप्येष यदा न बुबुधे नृपः ।<br>
तदा सञ्चिन्तयामास चूडाला कुम्भरूपिणी ॥ १३ ॥</p>
<p>अहो परिणतः साधुः स्वपदे भगवानयम् ।<br>
तदेनं हि कया युक्त्या साम्प्रतं बोधयाम्यहम् ॥ १४ ॥</p>
<p>सप्तमभूमिकानुप्रवेशपर्यन्तं परिणतः । अहो इत्याश्चर्ये । तथा च तस्योपदेशो<br>
विषमः परिणामं न गच्छतीति मदीयसम्भावना वृथैवेति भावः ॥ १४ ॥</p>
<p>अथवैनं महात्मानं किमर्थं बोधयाम्यहम् ।<br>
विदेहं बोधमासाद्य तिष्ठत्वेष यथासुखम् ॥ १५ ॥</p>
<p>अत एवाह - अथवेति । विदेहं तिष्ठतु ॥ १५ ॥</p>
<p>अहमप्यङ्गनादेहमिमं त्यक्त्वा परं पदम् ।<br>
अपुनर्जननायैव गच्छामीह हि किं समम् ॥ १६ ॥</p>
<p>समं सहैव गच्छामि । इह जीवने किमधिकं सुखमिति शेषः ॥ १६ ॥</p>
<p>इति सञ्चिन्त्य देहं स्वं त्यक्तुमभ्युद्यता सती ।<br>
पुनः सञ्चिन्तयामास चूडाला सा महामतिः ॥ १७ ॥</p>
<p>महामतिरित्यनेनावश्यभोक्तव्यं तदीयप्रारब्धकर्मशेषमपि सा स्वमत्या<br>
दृष्ट्वा पुनः सञ्चिन्तयामासेति सूचनाय ॥ १७ ॥</p>
<p>आलोकयामि चैतावदेनं देहं महीपतेः ।<br>
यद्यस्य सत्त्वशेषोऽस्ति बोधबीजं हृदन्तरे ॥ १८ ॥</p>
<p>सत्त्वं न्निर्वासनं मनस्तस्य संस्कारलेशात्मना शेषो यदि हृदम्बरे<br>
प्रारब्धावशेषितमायालेशोपहिते हार्दे ब्रह्मण्यस्ति ॥ १८ ॥</p>
<p>तत्कालेनैष भगवान्सम्प्रबोधमुपैष्यति ।<br>
मूलकोशरसालीनं पुष्पजालमिव द्रुमे ॥ १९ ॥</p>
<p>कालेन तदुद्भवसमयेन । यथा वसन्तारम्भे द्रुमे मूलकोशे मूलप्रदेशे यो<br>
भौमो रसस्तस्मिन्सूक्ष्मभावेनालीनं भाविपुष्पजालमिव सत्त्वशेषो यद्यस्तीति<br>
पूर्वेणान्वयः ॥ १९ ॥</p>
<p>तदेवं विरहञ्जीवन्मुक्त एव भवत्यलम् ।<br>
मुक्तो भवत्यथ यदि मन्ये गच्छामि तत्समम् ॥ २० ॥</p>
<p>तर्हि मत्प्रबोधितोऽयं जीवन्मुक्तः सन् एवमहमिव विहरन् भवत्येव । अथ यदि<br>
सत्त्वशेषस्यापि बाधान्मुक्तो भवति तत्तर्ह्यहमपि सममनेन साकमेव मुक्तिं<br>
गच्छामि ॥ २० ॥</p>
<p>इति सञ्चिन्त्य चूडाला स्पर्शनेन नयेन च ।<br>
पतिमालोक्य साशङ्कमुवाच वरवर्णिनी ॥ २१ ॥</p>
<p>स्पर्शेन देहोष्मलिङ्गेन वक्ष्यमाणलिङ्गेन पतिं जीवतीति साशङ्कमालोक्य<br>
सम्बोधहेतूदयेन सत्त्वशेषं व्यबुध्यत । अस्य हृदि सत्त्वशेषोऽस्त्येवेत्युवाच चेति<br>
परेण सहान्वयः ॥ २१ ॥</p>
<p>अस्त्येव सत्त्वशेषोऽस्य हृदि सम्बोधकारणम् ।<br>
सम्बोधहेतूदयेन सत्त्वशेषं व्यबुध्यत ॥ २२ ॥</p>
<p>श्रीराम उवाच ।</p>
<p>भृशं संशान्तचित्तस्य काष्ठलोष्टसमस्थितेः ।<br>
सत्त्वशेषः कथं ब्रह्मन्ज्ञायते ध्यानशालिनः ॥ २३ ॥</p>
<p>स्पर्शनेन नयेन चेति यदुक्तं तत्र नयशब्दार्थं जिज्ञासू रामः पृच्छति -<br>
भृशमिति ॥ २३ ॥</p>
<p>श्रीवसिष्ठ उवाच ।</p>
<p>प्रबोधकारणं यस्य दुर्लक्ष्याणुवपुर्हृदि ।<br>
विद्यते सत्त्वशेषोऽन्तर्बीजे पुष्पफलं यथा ॥ २४ ॥</p>
<p>देहे वृद्धिविपरिणामापक्षयादिविकारानुदयः सत्त्वशेषे लिङ्गमित्युत्तरं वक्तुं<br>
लिङ्ग्यमनुवदति - प्रबोधेति द्वाभ्याम् ॥ २४ ॥</p>
<p>चित्तस्पन्दवियुक्तस्य तस्यास्पन्दितसच्चितः ।<br>
द्वित्वैकत्वविहीनस्य समस्याचलसंस्थितेः ॥ २५ ॥</p>
<p>द्वित्वैकत्वविहीनस्य निर्विकल्पस्य ॥ २५ ॥</p>
<p>कायः समसमाभोगो न ग्लायति न हृष्यति ।<br>
नास्तमेति न चोदेति सममेवावतिष्ठते ॥ २६ ॥</p>
<p>ग्लायति ग्लानिं गच्छति ॥ २६ ॥</p>
<p>द्वित्वैकत्वादियुक्तस्य यस्य प्रस्पन्दते मनः ।<br>
तस्य देहोऽन्यतामेति नास्पन्दस्य कदाचन ॥ २७ ॥</p>
<p>अन्यस्य तु तद्वैपरीत्यमित्याह - द्वित्वैकत्वादीति ॥ २७ ॥</p>
<p>चित्तस्पन्दो हि सर्वेषां कारणं जगतः स्थितेः ।<br>
राम भावविकाराणां कुसुमानां यथा मधुः ॥ २८ ॥</p>
<p>तत्कुतस्तत्राह - चित्तस्पन्द इति । जगतः स्थितेर्व्यवहारस्य हेतुभूतानां सर्वेषां<br>
भावविकाराणां कारणम् ॥ २८ ॥</p>
<p>अस्मिन्प्रयास्यतो देहे चेतसो हि मुहुर्मुहुः ।<br>
हर्षः कोपो न सम्मोहो वशमेति रघूद्वह ॥ २९ ॥</p>
<p>अत एव पुनर्जन्मबीजसत्त्वेऽस्माद्देहाद्देहान्तरं प्रयास्यतश्चेतसो मुहुर्मुहुर्यत्नेन<br>
निगृह्यमाणोऽपि हर्षः कोपः सम्मोहश्च न वशमेति न निग्रहीतुं शक्यते । तदेव<br>
पुनर्जन्मावश्यम्भावे लिङ्गमित्यर्थः ॥ २९ ॥</p>
<p>चित्ते प्रशममायाते कायो यः सत्त्ववर्जितः ।<br>
बाधते नाम्बरस्येव तस्य भावविकारभूः ॥ ३० ॥</p>
<p>चित्ते हर्षादिविकारशान्तौ तु कायेऽपि विकारा निवर्तन्त इत्याह - चित्त इति । सत्त्वेन<br>
निर्वासनचित्तेन वर्जितः अप्रतिसन्धानेन त्यक्तः । तथा च चित्तेनाहन्तया परिग्रह एव<br>
देहे वृद्ध्यादिविकारहेतुरिति भावः ॥ ३० ॥</p>
<p>वीच्यादि न यथोदेति समाया जलसन्ततेः ।<br>
तथा न दृश्यते दोषः समायाः सत्त्वसन्ततेः ॥ ३१ ॥</p>
<p>देहजरापलितादिर्दोषो रागादिदोषश्च न दृश्यते ॥ ३१ ॥</p>
<p>सत्त्वस्यानुपलम्भोऽस्ति न तस्योपशमादृते ।<br>
यावद्भाति समं तत्त्वं कालाच्छाम्यति केवलम् ॥ ३२ ॥</p>
<p>कियत्कालं जीवन्मुक्तैः सत्त्वमुपलभ्यत इति चेत्प्रारब्धशेषक्षयेण<br>
तत्प्रशमपर्यन्तमित्याह - सत्त्वस्येति । समं प्रातिभासिकवैषम्येणापि शून्यम् ।<br>
कालात्प्रारब्धशेषक्षयकालात् ॥ ३२ ॥</p>
<p>देहे यस्मिंस्तु नो चित्तं नापि सत्त्वं च विद्यते ।<br>
स तापे हिमवद्राम पञ्चत्वेन विलीयते ॥ ३३ ॥</p>
<p>सत्त्वस्यापि क्षये तु मृतो देहो विलीयत इत्याह - देहे इति । नो<br>
चित्तमित्यज्ञमरणाभिप्रायम् । नापि सत्त्वमिति ज्ञमरणाभिप्रायम् । पञ्चत्वेन<br>
मरणेन ॥ ३३ ॥</p>
<p>शिखिध्वजस्य देहोऽसौ निश्चित्तस्तेजसोर्जितः ।<br>
सत्त्वांशेन च संयुक्तस्तेन न ग्लानिभाजनम् ॥ ३४ ॥</p>
<p>शिखिध्वजदेहे तु जीवनलिङ्गानि तया दृष्टानीत्याह - शिखिध्वजस्येति । तेजसा<br>
ऊष्मणा ॥ ३४ ॥</p>
<p>तं तथाभूतमालोक्य भर्तुर्देहं वराङ्गना ।<br>
अनुज्झितवती देहं चिन्तयामास सत्वरम् ॥ ३५ ॥</p>
<p>प्रश्नं समाधाय प्रस्तुतमनुसन्धत्ते - तं तथेत्यादिना । स्वदेहमनुज्झितवती<br>
सती ॥ ३५ ॥</p>
<p>चित्तत्त्वं सर्वगं शुद्धं प्रविश्याबोधयाम्यहम् ।<br>
भविष्यद्बोधनं कान्तमथ तत्र हि संस्थिता ॥ ३६ ॥</p>
<p>चित्तत्त्वं प्रागुक्तं तद्धार्दं ब्रह्म तदीयकायप्रवेशेन प्रविश्य तत्र तत्स्वभावे<br>
संस्थिता सती चिरकालेन भविष्यद्बोधनं कान्तमधुनैव सम्बोधयामीति ॥ ३६ ॥</p>
<p>न बोधयामि यद्येनं चिरात्तद्बुध्यते स्वयम् ।<br>
किमेकैवावतिष्ठेऽहमित्येवं बोधयाम्यहम् ॥ ३७ ॥</p>
<p>ननु चिरेण स स्वयमेव बुद्ध्यतां किं बोधनत्वरया तत्राह - नेति । राज्यपालने<br>
नियुक्ताहं न भर्तेव समाधौ स्थातुं शक्ता व्युत्थिता च<br>
कथञ्चित्तमेकाकिन्यवस्थातुं शक्नोमीति भावः ॥ ३७ ॥</p>
<p>इति सञ्चिन्त्य चूडाला देहं करणपञ्जरम् ।<br>
सन्त्यज्य प्राप चित्तत्त्वे स्थितिमाद्यन्तवर्जिते ॥ ३८ ॥</p>
<p>स्वं देहं सन्त्यज्य तद्देहं प्रविश्य तदीये हार्दब्रह्मलक्षणे चित्तत्त्वे स्थितिं<br>
प्रापेत्यर्थः ॥ ३८ ॥</p>
<p>तत्र सा चेतनास्पन्दं कृत्वा सत्त्ववतः प्रभोः ।<br>
स्वं विवेश पुनर्देहं स्वं नीडमिव पक्षिणी ॥ ३९ ॥</p>
<p>तत्र निर्विकल्पसमाधिना<br>
क्षीरोदकवदेकरसीभूतायाश्चेतनायास्तदीयचिदाभाससंवलितबुद्धेः<br>
पृथग्भवनानुकूलं स्पन्दम् ॥ ३९ ॥</p>
<p>कुम्भाकृतिरथोत्थाय निविष्टा कुसुमस्थले ।<br>
साम गातुं प्रवृत्ता सा भ्रमरीवृन्दनिःस्वना ॥ ४० ॥</p>
<p>तं सामस्वनमाकर्ण्य चित्सत्त्वगुणशालिनी ।<br>
बुबुधे भूपतेर्देहे वसन्त [वसन्तमिव इति पाठः ।] इव पद्मिनी ॥ ४१ ॥</p>
<p>चित् चिदाभासखचिता राजबुद्धिः शिखिध्वजाहम्भावसंस्कारोद्बोधेन<br>
आनखाग्राद्देहेऽहम्भावव्याप्त्या बुबुधे ॥ ४१ ॥</p>
<p>दृशं विकासयामास तां तदार्क इवाब्जिनीम् ।<br>
गृहीतसत्त्वसम्पत्तिः शिखिध्वजमहीपतिः ॥ ४२ ॥</p>
<p>तां समाधिनिमीलिताम् ॥ ४२ ॥</p>
<p>अपश्यत्कुम्भमग्रस्थं सामगायनतत्परम् ।<br>
परेण वपुषा युक्तं सामवेदमिवापरम् ॥ ४३ ॥</p>
<p>गायनमित्यशित्यात्वाभावश्छान्दसः । परेण दिव्येन वपुषा युक्तमपरं<br>
सामवेदमिवेत्युत्प्रेक्षा ॥ ४३ ॥</p>
<p>अहो बत वयं धन्याः पुनः प्राप्तो मुनिः स्वतः ।<br>
इत्येवोदाहरन्राजा कुम्भाय कुसुमं ददौ ॥ ४४ ॥</p>
<p>कुसुमं पुष्पाञ्जलिम् । अनेन तपःप्रभावात्प्राक्सञ्चितपुष्पाणामम्लानता गम्यते ॥<br>
४४ ॥</p>
<p>दिष्ट्योदिताः स्मो भगवंस्तव चेतसि पावने ।<br>
के नाम वा महासत्त्वाः प्रादेष्वङ्ग नो स्थिताः ॥ ४५ ॥</p>
<p>दिष्ट्या स्वभाग्योदयेन उदिताः पुनर्दर्शनाभ्युदयफलस्मृतिगोचरतां गताः ।<br>
अथवा किं मद्भाग्यचिन्तया महान्तः स्वत एव परानुग्रहोद्यता इत्याशयेनाह -<br>
के नामेति ॥ ४५ ॥</p>
<p>अस्मत्पवित्रीकरणमेवागमनकारणम् ।<br>
न चेत्किं चागमे ब्रूहि द्वितीयं कारणं भवेत् ॥ ४६ ॥</p>
<p>मदुक्तं कारणं न चेदिहागमने द्वितीयं किं कारणं भवेत् सम्भावितं<br>
तद्ब्रूहीत्यर्थः ॥ ४६ ॥</p>
<p>कुम्भ उवाच ।</p>
<p>यतः प्रभृति यातोऽस्मि त्वत्सकाशादनिन्दितः ।<br>
ततः प्रभृति चेतो मे त्वयैवेह समं स्थितम् ॥ ४७ ॥</p>
<p>त्वयैव समं साकम् । स्थानं त्वामेव स्मरदिति यावत् ॥ ४७ ॥</p>
<p>रम्ये स्वर्गे न तिष्ठामि समीपे तव साम्प्रतम् ।<br>
अभीष्टमुद्यदेवाङ्ग रम्याणां तत्पुरः स्थितम् ॥ ४८ ॥</p>
<p>अत एव रम्येऽपि स्वर्गे साम्प्रतं न तिष्ठामि किन्तु तव समीपे तिष्ठामि । हे अङ्ग यतो<br>
बहूनामपि रम्याणां मध्ये चित्तस्य यदेवाभीष्टं भवति उद्यत् उद्योगप्राप्यमेव<br>
सत् पुरः स्थितं भवति नोद्योगं विनेति त्वद्दर्शनोद्योगवशादेव<br>
ममागमनमित्यर्थः ॥ ४८ ॥</p>
<p>त्वादृशो बन्धुराप्तश्च सुहृन्मित्रं तथा सखा ।<br>
विश्वास्यो वापि शिष्यश्च मन्ये जगति नास्ति मे ॥ ४९ ॥</p>
<p>मयि को वा ते प्रीतिहेतुरतिशयस्तत्राह - त्वादृश इति ॥ ४९ ॥</p>
<p>शिखिध्वज उवाच ।</p>
<p>अहो नु फलितं पुण्यपादपैर्नः कुलाचले ।<br>
यस्माद्भवानसङ्गोऽपि वाञ्छत्यस्मत्समागमम् ॥ ५० ॥</p>
<p>कुलाचले अस्मिन्मन्दरे ॥ ५० ॥</p>
<p>इदं वनमिमे वृक्षा भृत्योऽयमहमादृतः ।<br>
रोचते ते न चेत्स्वर्गस्तदिह स्थीयतां प्रभो ॥ ५१ ॥</p>
<p>मत्प्रीत्या ते स्वर्गो न रोचते चेत्तत्तर्हि इह मत्सन्निधौ ॥ ५१ ॥</p>
<p>भवद्वितीर्णया योगयुक्त्या विश्रान्तवानहम् ।<br>
यथा साधो तथा मन्ये स्वर्गे विश्रमणं कुतः ॥ ५२ ॥</p>
<p>ममापि त्वद्वितीर्णसमाधिसुखतृप्तस्य स्वर्गे वाञ्छा नास्तीत्याह -<br>
भवद्वितीर्णयेति । वितीर्णया दत्तया ॥ ५२ ॥</p>
<p>तामेव संस्थितिं स्वच्छामवलम्ब्य प्रकाशिनीम् ।<br>
विहरेह यथाकामं स्वर्गे भूमितले तथा ॥ ५३ ॥</p>
<p>तां मह्यमुपदिष्टामेव भूमानन्दसंस्थितिमवलम्ब्य । प्रकाशिनीं<br>
स्वप्रकाशाम् ॥ ५३ ॥</p>
<p>कुम्भ उवाच ।</p>
<p>परे पदे महानन्दे कच्चिद्विश्रान्तवानसि ।<br>
इदं भेदमयं दुःखं कच्चित्सन्त्यक्तवानसि ॥ ५४ ॥</p>
<p>कच्चिदापातरम्येभ्यः सङ्कल्पेभ्यो रतिर्भृशम् ।<br>
निर्मूलतां गता राजन्भोगनीरसमेव ते ॥ ५५ ॥</p>
<p>हेयादेयदशातीतं शान्तं शमसमस्थिति ।<br>
यथाप्राप्तेष्वनुद्वेगं कच्चित्तव मनःस्थितम् ॥ ५६ ॥</p>
<p>शमेन समस्थिति ॥ ५६ ॥</p>
<p>शिखिध्वज उवाच ।</p>
<p>त्वत्प्रसादेन भगवन्दृष्टा दृश्यातिगा गतिः ।<br>
प्राप्तः संसारसीमान्तो लब्धो लब्धव्यनिश्चयः ॥ ५७ ॥</p>
<p>चिरादतिचिरेणैव विश्रान्तोऽस्मि निरामयः ।<br>
लब्धं लब्धव्यमखिलं तृप्तः संश्चिरसंस्थितः ॥ ५८ ॥</p>
<p>चिराद्बहुकालोत्तरम् । अतिचिरेण दिनत्रयपर्यन्तम् ॥ ५८ ॥</p>
<p>नोपदेष्टव्यमस्माकं किञ्चिदप्युपयुज्यते ।<br>
सर्वत्रैवातितृप्तोऽस्मि संस्थितोऽस्मि गतज्वरः ॥ ५९ ॥</p>
<p>ज्ञातमज्ञातमप्राप्तं त्यक्तं त्यक्तव्यमाश्रितम् ।<br>
तत्त्वं परत्वं सत्त्वं मे स्वस्यैवास्ति न किञ्चन ॥ ६० ॥</p>
<p>अप्राप्तं प्राप्तमिति शेषः । तथा मे सत्त्वं निर्वासनं मनस्त्वस्यात्मन एव<br>
परत्वमाश्रितम् ॥ ६० ॥</p>
<p>निःसंसृतिर्विगतमोहभयो विरागो न्नित्योदितः समसमाशयसर्वसौम्यः ।<br>
सर्वात्मकः सकलसङ्कलनावियुक्त आकाशकोशविशदः सममास्थितोऽस्मि ॥ ६१ ॥</p>
<p>यदि त्वदन्यत्किञ्चन नैवास्ति तर्हि त्वं कीदृशोऽवशिष्टस्तत्राह - निःसंसृतिरिति<br>
। स्पष्टम् ॥ ६१ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
कुम्भपुनरागमनं नाम त्र्यधिकशततमः सर्गः ॥ १०३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
कुम्भपुनरागमनं नाम त्र्यधिकशततमः सर्गः ॥ १०३ ॥</p>
<h1 id="१०४">१०४</h1>
<p>चतुरधिकशततमः सर्गः १०४</p>
<p>श्रीवसिष्ठ उवाच ।</p>
<p>इत्यध्यात्मविचित्राभिः कथाभिस्तौ परस्परम् ।<br>
आसाते [आसातां इति पाठः ।] वेद्यवेत्तारौ मुहूर्तत्रितयं वने ॥ १ ॥</p>
<p>कुम्भस्य रमतो राज्ञा सम्भोगेच्छात्र वर्ण्यते ।<br>
स्वर्गापदेशात्पूर्यानं विषण्णपुनरागमः ॥</p>
<p>इत्युक्तप्रकाराभिरात्मनीत्यध्यात्मविचित्राभिः कथाभिः परस्परं संवदन्ताविति<br>
शेषः ॥ १ ॥</p>
<p>तत उत्थाय कस्मिंश्चित्सानौ सरससारसे ।<br>
सरोवरे वने चैव विहृतौ नन्दने वने ॥ २ ॥</p>
<p>सरसानि स्निग्धानि सारसानि पद्मानि पक्षिमिथुनानि च यस्मिन् । नन्दने आनन्ददायिनि ।<br>
फलमूलादिना अवने रक्षके च । प्रसिद्धे ऐन्द्रे नन्दने वने इवेति वा शेषः ॥ २ ॥</p>
<p>तेनाचारेण ताभिश्च कथाभिस्तौ वने ततः ।<br>
नीतवन्तौ दिनान्यष्टौ तासु काननवीथिषु ॥ ३ ॥</p>
<p>तेन जीवन्मुक्तप्रसिद्धेनाचारेण । वने महारण्ये । काननवीथिषु<br>
अवान्तरवनपङ्क्तिभेदेषु । तेन दिनाष्टकमपि नैकत्र वास इत्यनिकेतता सूच्यते ॥ ३ ॥</p>
<p>अथ कुम्भ उवाचान्यद्वनं यावो गिराविति ।<br>
तदोमिति नृपो मत्वा तावुभौ प्रविचेरतुः ॥ ४ ॥</p>
<p>ओमित्यभिमतौ । नृपस्येव कुम्भस्याप्यर्थसिद्धा<br>
कर्तृतास्त्येवेत्युभयकर्तृकचरितसमानकर्तृकतामाश्रित्य मत्वेति<br>
क्त्वाप्रत्ययनिर्देशः ॥ ४ ॥</p>
<p>वनान्यनेकरूपाणि जङ्गलानि तटानि च ।<br>
सरांसि गुल्मजालानि शृङ्गाणि गहनानि च ॥ ५ ॥</p>
<p>नदीर्देशांस्तथा ग्रामान्नगराणि वनानि च ।<br>
मञ्जुघोषान्गिरीन्कुञ्जांस्तीर्थान्यायतनानि च ॥ ६ ॥</p>
<p>सममेव समस्नेहौ समवेतौ स्थितावुभौ ।<br>
समसत्त्वौ समोत्साहौ शंसन्तौ तस्थतुः सदा ॥ ७ ॥</p>
<p>समवेतौ समुदितौ सन्तौ चित्तवृत्त्यापि सममेव स्थितौ शंसन्तौ परस्परानुभवं<br>
कथयन्तौ ॥ ७ ॥</p>
<p>आनर्चतुः पितॄन्देवान्बुभुजाते च राघव ।<br>
समं तप्ते च सिक्ते च समबुद्धी बभूवतुः ॥ ८ ॥</p>
<p>सिक्ते जलार्द्रे शीतलप्रदेशे चेति यावत् ॥ ८ ॥</p>
<p>तमालवनखण्डेषु मन्दारगहनेषु च ।<br>
दम्पती स्निग्धहृदयौ सुहृदौ तौ विरेजतुः ॥ ९ ॥</p>
<p>इदं गेहमिदं नेति विकल्पकलना मनः ।<br>
न जहार तयो राम वात्येव विबुधाचलम् ॥ १० ॥</p>
<p>अनिकेतस्थितिलक्षणमाह - इदमिति । विकल्पकलना तयोर्मनो न जहार ॥ १० ॥</p>
<p>विचेरतुस्तौ सुहृदौ क्वचिद्धूलिविधूसरौ ।<br>
क्वचिच्चन्दनदिग्धाङ्गौ क्वचिद्भस्मानुरञ्जितौ ॥ ११ ॥</p>
<p>प्रियाप्रियविकल्पोऽपि तयोर्नाभूदित्याह - विचेरतुरित्यादिना ॥ ११ ॥</p>
<p>क्वचिद्दिव्याम्बरधरौ चित्राम्बरधरौ क्वचित् ।<br>
क्वचित्पल्लवसञ्छन्नौ क्वचित्कुसुममण्डितौ ॥ १२ ॥</p>
<p>दिनैः कतिपयैरेव समचित्ततया तया ।<br>
सत्त्वोदात्ततया चैव राजा कुम्भवदाबभौ ॥ १३ ॥</p>
<p>सत्त्वेन निर्वासनचित्तेनोदात्ततया उत्कृष्टतया ॥ १३ ॥</p>
<p>अथ तं सुरगर्भाभं चूडाला सा शिखिध्वजम् ।<br>
दृष्ट्वा शोभामुपगतं चिन्तयामास मानिनी ॥ १४ ॥</p>
<p>अथ केवलमित्रभावेन परस्परोपभोजकप्रारब्धभोगोत्तरकालं<br>
दम्पतिभावोपभोजकप्रारब्धोद्भवकाले ॥ १४ ॥</p>
<p>अयं पतिरदीनात्मा रम्याश्च वनभूमयः ।<br>
इयं स्थितिरनायासा या न कामेन वञ्चिता ॥ १५ ॥</p>
<p>कामेन अज्ञधर्मेण रागेण न वञ्चिता ॥ १५ ॥</p>
<p>जीवन्मुक्तधियां भोगं यथाप्राप्तमतिष्ठताम् ।<br>
एकाग्रहात्मिका तुच्छा मूढतैवोदिता भवेत् ॥ १६ ॥</p>
<p>यथाप्राप्तं भोगं प्रति अतिष्ठतां अनिवृत्तगतीनाम् । एकस्यां<br>
भोगनिवृत्तावेवाग्रहो निर्बन्धस्तदात्मिका या वृत्तिः सा मूढतैव ॥ १६ ॥</p>
<p>निजः पतिरुदारात्मा निराधिश्च नवं वयः ।<br>
गृहाणि पुष्पजालानि सा हता या न कामिनी ॥ १७ ॥</p>
<p>अधर्मरोगश्रमादिहेतुभ्यो भोगेभ्यो लोकसङ्ग्रहाय निवर्तितव्यमेव अत्र तु न या<br>
स्वभर्तरि न कामवती सा अजीवन्मुक्ता चेद्भर्त्रुपभोगविघातपापेन हता । जीवन्मुक्ता<br>
चेल्लोकसङ्ग्रहभङ्गप्रयुक्तनिन्दादिना हतेत्यर्थः ॥ १७ ॥</p>
<p>वनपुष्पलतागेहे स्वायत्ते भर्तरि प्रिया ।<br>
रमते या न निर्दुःखा सा हतैव दुरङ्गना ॥ १८ ॥</p>
<p>उक्तमेव स्पष्टमाह - वनेति ॥ १८ ॥</p>
<p>रम्यं विवाहितं कान्तं पतिमासाद्य निर्जने ।<br>
स्त्री सती या न रमते तां धिगस्तु दुरङ्गनाम् ॥ १९ ॥</p>
<p>समुज्झता यथाप्राप्तमपि वेद्यविदा सदा ।<br>
अनिन्द्यं समुदारार्थं किं तज्ज्ञेन कृतं भवेत् ॥ २० ॥</p>
<p>अनिन्द्यं स्वं उदारार्थं भोगं समुज्झता किं किमधिकं फलं कृतं भवेत् ।<br>
न किञ्चिदित्यर्थः ॥ २० ॥</p>
<p>तत्किञ्चिद्रचयाम्याशु प्रपञ्चं प्रेक्षया वने ।<br>
येनायं भूपतिर्भर्ता रमते मयि मानदः ॥ २१ ॥</p>
<p>प्रेक्षया स्वप्रज्ञया मयि रमते रतिसुखं लभते ॥ २१ ॥</p>
<p>इति सञ्चिन्त्य चूडाला कुम्भवेषधरा पतिम् ।<br>
प्राह काननगुल्मस्था कोकिलं कोकिला यथा ॥ २२ ॥</p>
<p>कुम्भ उवाच ।</p>
<p>चैत्रमासस्य शुक्लोऽयं प्रतिपद्दिवसो महान् ।<br>
अद्यास्थानं महारम्भं स्वर्गे भवति वै हरेः ॥ २३ ॥</p>
<p>आस्थानं देवर्षिसभामेलनम् । हरेः इन्द्रस्य ॥ २३ ॥</p>
<p>सन्निधानं मया तत्र कर्तव्यं पितुरग्रतः ।<br>
यथास्थिता हि नियतिर्न सन्त्याज्या कदाचन ॥ २४ ॥</p>
<p>पितुर्नारदस्य ॥ २४ ॥</p>
<p>प्रतिपालयितव्यं मे त्वयेह च वनावनौ ।<br>
क्रीडता नवपुष्पायां समुद्वेगमगच्छता ॥ २५ ॥</p>
<p>प्रतिपालयितव्यं मे आगमनमासायं प्रतीक्षितव्यम् ॥ २५ ॥</p>
<p>आगच्छामि दिनान्तेऽद्य निर्विकल्पं नभस्तलात् ।<br>
सर्गादतितरामेव त्वत्सङ्गो मम तुष्टये ॥ २६ ॥</p>
<p>निर्विकल्पं आगमनपाक्षिकत्वरहितम् । नियतमिति यावत् ॥ २६ ॥</p>
<p>इत्युक्त्वा मञ्जरीं कुम्भो ददौ मित्राय कौसुमीम् ।<br>
प्रीतये स्वामिव प्रीतिं कान्तां नन्दनवृक्षजाम् ॥ २७ ॥</p>
<p>कान्तां मनोहराम् । नन्दनवृक्षः कल्पतरुस्तज्जां मञ्जरीम् ॥ २७ ॥</p>
<p>आगन्तव्यं त्वया शीघ्रमेवं वदति भूपतौ ।<br>
पुप्लुवेऽथ वनाद्व्योम शरन्मुखपयोदवत् ॥ २८ ॥</p>
<p>शरन्मुखपयोदो निर्जलमेघस्तद्वत् ॥ २८ ॥</p>
<p>पुष्पाञ्जलिं जहौ व्योम व्रजन्कुसुमदामजम् ।<br>
विसारि वनवातेन हिमं हैम इवाम्बुदः ॥ २९ ॥</p>
<p>वनवातेन विसारि प्रसरणशीलं पुष्पाञ्जलिम् । पदसंस्कारपक्षे नपुंसकलिङ्गं<br>
सर्वनामेति प्रागेव प्रवृत्तमन्तरङ्गं नपुंसकलिङ्गं पुंविशेषसम्बन्धेऽपि<br>
न निवर्तते । तथा चोदाहृतं महाभाष्ये शक्यं चानेन श्वमांसादिभिरपि<br>
क्षुत्प्रतिहन्तुं तत्र नियमः क्रियते पञ्च पञ्चनखा भक्ष्याः इतीति । हिमकाले भवो<br>
हैमः ॥ २९ ॥</p>
<p>शिखिध्वजो व्रजन्तं तं ददर्शाऽऽदर्शनं तदा ।<br>
उन्निद्रोऽब्दं यथा बर्ही धीमत्प्रीतिर्हि दुस्त्यजा ॥ ३० ॥</p>
<p>आदर्शनं दृष्टिप्रसरयोग्यप्रदेशावधि । अब्दं मेघम् ॥ ३० ॥</p>
<p>शिखिध्वजदृशामन्ते व्योम्नि कुम्भवपुर्जहौ ।<br>
शान्तावर्तेव वारिश्रीर्मुग्धा स्वं रूपमाययौ ॥ ३१ ॥</p>
<p>स्वं चूडालारूपम् । आययौ प्राप ॥ ३१ ॥</p>
<p>प्राप मञ्जरिताकारकल्पवृक्षोपमं पुरम् ।<br>
स्फुरत्पताकमात्मीयं स्वर्गरम्यं दिवः पथा ॥ ३२ ॥</p>
<p>स्फुरत्पताकमत एव मञ्जरितः सञ्जातमञ्जरीक आकारः संस्थानं यस्य<br>
तथाविधकल्पवृक्षोपमम् ॥ ३२ ॥</p>
<p>अन्तःपुरमदृश्यैव विवेश ललनाकुलम् ।<br>
मधुमासमहालक्ष्मीर्लसल्लतमिव द्रुमम् ॥ ३३ ॥</p>
<p>राजकार्याणि सर्वाणि तत्र सम्पाद्य सत्वरम् ।<br>
शिखिध्वजस्य पुरतः पपात फलपुष्पवत् ॥ ३४ ॥</p>
<p>यथा वृक्षात्फलं पुष्पं वा पतति तद्वत् ॥ ३४ ॥</p>
<p>तत्र कालद्युति [म्लानद्युतीत्यपि क्वचित्पाठः ।] मुखं<br>
चकाराखिन्नमानसा ।<br>
इन्दुं सनीहारमिव श्यामा खिन्नमिवाम्बुजम् ॥ ३५ ॥</p>
<p>तत्र भर्तृसन्निधौ मुखं श्यामद्युति चकार । श्यामा यौवनमध्यस्था<br>
चूडाला ॥ ३५ ॥</p>
<p>तं दृष्ट्वा तादृशाकारं समुत्तस्थौ शिखिध्वजः ।<br>
बभूव खिन्नचेताश्च समुवाचेदमादृतः ॥ ३६ ॥</p>
<p>आदृतः सादरः ॥ ३६ ॥</p>
<p>देवपुत्र नमस्तेऽस्तु विमना इव लक्ष्यसे ।<br>
कुम्भस्त्वं त्यज संरम्भमिदमासनमास्यताम् ॥ ३७ ॥</p>
<p>विमनाः खिन्नमना इव लक्ष्यसे । मुखम्लानिलिङ्गेनेत्यर्थः । संरम्भं लक्षणया<br>
मनस्तापम् ॥ ३७ ॥</p>
<p>सन्तो विदितवेद्या ये ते हि हर्षविषादजाम् ।<br>
नाश्रयन्ति स्थितिं स्वस्थाः पद्मा इव जलार्द्रताम् ॥ ३८ ॥</p>
<p>श्रीवसिष्ठ उवाच ।</p>
<p>तेन क्ष्मापतिनेत्युक्ते कुम्भ आहासने विशन् ।<br>
गिरा विषण्णया शीर्णवंशस्वनसमानया ॥ ३९ ॥</p>
<p>वाष्परुद्धकण्ठजत्वाच्छीर्णवंशस्वनसमानया ॥ ३९ ॥</p>
<p>यावद्देहमवस्थासु समचित्ततयैव ये ।<br>
कर्मेन्द्रियैर्न तिष्ठन्ति न ते तत्त्वविदः शठाः ॥ ४० ॥</p>
<p>विदितवेद्याः पुरुषा हर्षविषादजां स्थितिं नाश्रयन्तीति यदुक्तं तत्र कञ्चिद्विशेषं<br>
विवक्ष्यन्कुम्भ उवाच - यावद्देहमिति ।<br>
ज्ञानप्रयुक्तसमचित्ततानान्तरीयकर्मेन्द्रियचेष्टानिवृत्तिरेव ज्ञानिनो लक्षणमिति<br>
तच्छून्या इव तत्त्वविदो न समचित्तत्वेऽपि<br>
प्रारब्धकर्मप्रयुक्तकर्मेन्द्रियचेष्टोद्भवमात्रापराधेनेत्याशयः ॥ ४० ॥</p>
<p>ये ह्यतत्त्वविदो मूढा राजन्बालतयैव ते ।<br>
अवस्थाभ्यः पलायन्ते गृहीताभ्यः स्वभावतः ॥ ४१ ॥</p>
<p>अतत्त्वज्ञेषु तु न तथेत्याह - ये हीति । बालतया समचित्तत्वाभावेनैव<br>
हठाद्गृहीताभ्यस्तत्तत्कर्मेन्द्रियनिग्रहावस्थाभ्यः पलायन्ते च्यवन्ते<br>
अज्ञानस्वभावादेवेति वैषम्यमित्यर्थः ॥ ४१ ॥</p>
<p>यावत्तिलं यथा तैलं यावद्देहं तथा दशा ।<br>
यो न देहदशामेति स च्छिनत्त्यसिनाम्बरम् ॥ ४२ ॥</p>
<p>प्रारब्धप्रयुक्ता तु कर्मेन्द्रियहर्षग्लानिदशा यावद्देहभाविनी<br>
ज्ञान्यज्ञानिनोस्तुल्यैवेत्याशयेन सदृष्टान्तमाह - यावदिति । दशा<br>
कर्मेन्द्रियहर्षग्लान्यादिदशा भवत्येवेति शेषः । तदेव व्यतिरेकमुखेन द्रढयति</p>
<ul>
<li>य इति । तथा च ज्ञानिनोऽपि देहदशानतिलङ्घनमेवेति ममापि तदनुवर्तनं न<br>
दोषायेति भावः ॥ ४२ ॥</li>
</ul>
<p>एष देहदशादुःखपरित्यागो ह्यनुत्तमः ।<br>
यत्साम्यं चेतसो योगान्न तु कर्मेन्द्रियस्थितेः ॥ ४३ ॥</p>
<p>तथा च चित्तसाम्येन देहदशादुःखानां समाधिवशाददर्शनमेव तत्परित्यागो न<br>
हठात्कर्मेन्द्रियनिग्रहेण सहनमिति निष्कर्ष इत्याह - एष इति ॥ ४३ ॥</p>
<p>यावद्देहं यथाचारं दशास्वङ्ग विजानता ।<br>
कर्मेन्द्रियैर्हि स्थातव्यन्न् न तु बुद्धीन्द्रियैः क्वचित् ॥ ४४ ॥</p>
<p>विजानता तत्त्वविदा यावद्देहं कर्मेन्द्रियैः सर्वासु दशासु यथासदाचारमेव<br>
स्थातव्यं न तु सदाचारं उल्लङ्घ्ह्य इत्येतावानेव नियमः । बुद्धीन्द्रियैर्मन##-</p>
<p>परमेष्ठिप्रभृतयः सर्व एवोदिताशयाः ।<br>
देहावस्थासु तिष्ठन्ति नियतेरेष निश्चयः ॥ ४५ ॥</p>
<p>कर्मेन्द्रियैरनिषिद्धदेहावस्थानुवर्तनं ब्रह्मादिसर्वजीवन्मुक्तेषु<br>
प्रसिद्धमेवेत्याह - परमेष्ठीति । नियतेः प्रारब्धकर्मनियतेः । अन्यथा<br>
तद्भोइगासिद्धेरिति भावः ॥ ४५ ॥</p>
<p>अज्ञतत्त्वज्ञभूतानि दृश्यजातमिदं हि यत् ।<br>
तत्सर्वमेव नियतिं धावत्यम्बु यथाम्बुधिम् ॥ ४६ ॥</p>
<p>प्रारब्धकर्मन्नियतिलङ्घनं तत्त्वज्ञैरज्ञैर्वा कैश्चिदपि कर्तुं न<br>
शक्यमित्याह - अज्ञेति ॥ ४६ ॥</p>
<p>तज्ज्ञा बुद्ध्यादिसाम्येन पाण्यादिचलनेन च ।<br>
नियतिं यापयन्तीमां यावद्देहमखण्डिताम् ॥ ४७ ॥</p>
<p>तर्हि किं तज्ज्ञाज्ञयोः साम्यमेव नेत्याह - तज्ज्ञा इति ।<br>
यावद्देहमुपात्तैकदेहपातपर्यन्तम् ॥ ४७ ॥</p>
<p>अज्ञास्तु सर्वक्षोभेण सुखदुःखदशाहताः ।<br>
नियतिं यापयन्त्यङ्ग देहलक्षैर्विखण्डिताम् ॥ ४८ ॥</p>
<p>अज्ञास्तु न तथेत्याह - अज्ञास्त्विति ॥ ४८ ॥</p>
<p>इत्थं सुखेषु ननु दुःखदशासु चेत्थं स्थातव्यमित्यधिगतं यदिहाङ्ग<br>
जीवैः ।<br>
अज्ञज्ञभूतनिवहस्फुरितस्तदेवं दुर्लङ्घ्य एष नियतो नियतेर्विलासः ॥ ४९ ॥</p>
<p>प्रारब्धनियतिस्वरूपमभिनीय दर्शयंस्तस्याः<br>
सर्वैर्दुर्लङ्घ्यतामुक्तामनूद्योपसंहरति - इत्थमिति । ननु अङ्ग इति<br>
राजसम्बोधने । अनेन प्राणिना अस्मिन् जन्मनि इत्थं सुखेषु स्थातव्यं दुःखदशासु<br>
चेत्थं स्थातव्यमिति जीवैः स्वस्वकर्मानुसारेण यद्यादृशं<br>
ललाटाक्षरमधिगतं प्राप्तं तत्तद्विषये अज्ञेषु ज्ञेषु वा भूतनिवहेषु तथैव<br>
स्फुरितो नियत एष नियतेः प्रारब्धकर्मणो विलास एवं प्रागुक्तरीत्या दुरुल्लङ्घ्य<br>
इत्यर्थः ॥ ४९ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वा० पू० चू०<br>
जीवन्मुक्तव्यवहारप्रतिपादनं नाम चतुरधिकशततमः सर्गः ॥ १०४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
जीवन्मुक्तव्यवहारप्रतिपादनं नाम चतुरधिकशततमः सर्गः ॥ १०४ ॥</p>
<h1 id="१०५">१०५</h1>
<p>पञ्चाधिकशततमः सर्गः १०५</p>
<p>शिखिध्वज उवाच ।</p>
<p>एवं स्थिते महाभाग कथमुद्वेगमीदृशम् ।<br>
लब्धवानसि देवोऽपि वद वेद्यविदां वर ॥ १ ॥</p>
<p>कुम्भेन निशि दुर्वासःशापात्स्त्रीत्वाप्तिरुच्यते ।<br>
परस्परं समाधानैः प्रीतयोश्च तथा स्थितिः ॥</p>
<p>कुम्भ उवाच ।</p>
<p>शृणु कार्यमिदं चित्तं मदीयं वसुधाधिप ।<br>
कथयामि तवाशेषं सर्गं यद्वृत्तमद्य मे ॥ २ ॥</p>
<p>एवं नियत्यनुसारेण स्थिते जीवकदम्बे त्वं देवोऽपि सन्नीदृशं<br>
विषादनिमित्तमुद्वेगं कथं लब्धवांस्तद्वदेत्यर्थः ॥ १ ॥ २ ॥</p>
<p>सुहृद्यावेदितं दुःखं परमायाति तानवम् ।<br>
घनं जडं कृष्णमपि मुक्तवृष्टिरिवाम्बुदः ॥ ३ ॥</p>
<p>घनं जडं कृष्णमिति विशेषणनपुंसकत्वं प्राग्वत् । ईदृशोऽप्यम्बुदो<br>
मुक्तवृष्टिः सन् यथा तानवमायाति तद्वत् ॥ ३ ॥</p>
<p>सुहृदा पृच्छता साधु चेतो याति प्रसन्नताम् ।<br>
स्वच्छतोपगतेनाशु कतकेन जलं यथा ॥ ४ ॥</p>
<p>पृच्छता सुहृदा निमित्तेन । स्वच्छतार्थमुपगतेनेति सुहृदोऽपि विशेषणम् ॥ ४ ॥</p>
<p>अहं तावदितो यातो भवते पुष्पमञ्जरीम् ।<br>
दत्त्वा गगनमुल्लङ्घ्य सम्प्राप्तश्च त्रिविष्टपम् ॥ ५ ॥</p>
<p>ततः पित्रा महेन्द्रस्य सभास्थाने यथाक्रमम् ।<br>
स्थित्वोत्थाय तथोत्थानकाले पित्रा विवर्जितः ॥ ६ ॥</p>
<p>पित्रा सहेति शेषः ॥ ६ ॥</p>
<p>इहागन्तुमहं त्यक्त्वा स्वर्गं सम्प्राप्तवान्नभः ।<br>
दिवाकरहयैः सार्धं वहाम्यनिलवर्त्मनि ॥ ७ ॥</p>
<p>वहामि प्रवहाख्यस्यानिलस्य स्वानुकूले वर्त्मनि तत्प्रवाहेणैव वहामि<br>
यावदभिमतदेशमित्यर्थः ॥ ७ ॥</p>
<p>अथैकत्र गतो भानुरेकेनान्येन व्र्त्मना ।<br>
आगच्छाम्यहमाकाशं सागरापतिताकृतिः ॥ ८ ॥</p>
<p>अथ मदभिमतदेशप्राप्त्यनन्तरं तेन मरुता अग्रे उह्यमानो भानुरेकेन वर्त्मना<br>
एकत्र गतः । अहं त्वन्येन वर्त्मना आगच्छामि । सागरापतिताकृतिः समुद्रे<br>
प्लवमान इवेत्यर्थः ॥ ८ ॥</p>
<p>अथाग्रे वारिपूर्णानां मेघानां मध्यवर्त्मना ।<br>
अपश्यं मुनिमायान्तमहं दुर्वाससं जवात् ॥ ९ ॥</p>
<p>पयोधरपटच्छन्नं विद्युद्वलयभूषितम् ।<br>
अभिसारिकया तुल्यं धाराधौताङ्गचन्दनम् ॥ १० ॥</p>
<p>शीकरधाराभिर्धौतं क्षालितमङ्गचन्दनमङ्गरागो यस्य तम् ॥ १० ॥</p>
<p>स्थितां सुतरुसुच्छायामापगां वसुधातले ।<br>
वेगेनाभिसरन्तं तां तपोलक्ष्मीमिव प्रियाम् ॥ ११ ॥</p>
<p>वसुधातले स्थितामत एव शोभना तीररुहतरुसुच्छाया यस्यास्तथाविधाम् । स्वस्य<br>
प्रियां तपोलक्ष्मीमिव स्थितामापगां गङ्गां प्रति सन्ध्यावन्दनकालात्ययो मा<br>
भूदिति वेगेनाभिसरन्ध्रम् । आप यामिति पाठे तु यां तपोलक्ष्मीलक्षणां प्रियां<br>
भार्यां वसुधातले आप प्राप तामभिमुखीकृत्य सरन्तमिवेत्युत्प्रेक्षा ॥ ११ ॥</p>
<p>तस्य कृत्वा नमस्कारमुक्तं खे वहता मया ।<br>
मुने नीलाभ्रवस्त्रस्त्वमभिसारिकया समः ॥ १२ ॥</p>
<p>अभिसारिकया तमिस्राभिसारिकया त्वं समो दृश्यसे इति मया उक्तम् ॥ १२ ॥</p>
<p>इत्याकर्ण्य मुमोचासौ मयि मानद शापकम् ।<br>
स्तनकेशवती कान्ता हावभावविलासिनी ॥ १३ ॥</p>
<p>गच्छानेन दुरुक्तेन रात्रौ योषा भविष्यसि ।<br>
इति श्रुत्वाऽशुभं वाक्यमुत्थितं जर्जरद्विजात् ॥ १४ ॥</p>
<p>अशुभमिति च्छेदः । जर्जराद्वृद्धाद्द्विजाद्दुर्वाससः ॥ १४ ॥</p>
<p>विमृशामि मनाग्यावत्तावदन्तर्हितो मुनिः ।<br>
इत्युद्वेगमनाः साधो सम्प्राप्तोऽहं नभस्तलात् ॥ १५ ॥</p>
<p>इत्युक्तनिमित्त उद्वेगो यस्य तथाविधं मनो यस्य ॥ १५ ॥</p>
<p>एतत्ते कथितं सर्वं सम्पन्नोऽस्मि निशाङ्गना ।<br>
अतिवाह्यं दिनान्तेषु स्त्रीत्वमेतन्मया कथम् ॥ १६ ॥</p>
<p>कथमतिवाह्यं यापयितुं शक्यम् ॥ १६ ॥</p>
<p>योषित्स्तनवती रात्रौ वक्तव्यं किं मया पितुः ।<br>
संसृतौ भवितव्यानामहो नु विषमा गतिः ॥ १७ ॥</p>
<p>पितुः अग्रे इति शेषः ॥ १७ ॥</p>
<p>अहमप्यद्य यद्दैवाद्यूनामामिषतां गतः ।<br>
कष्टं मदपहारेण कलहो जायतेऽधुना ॥ १८ ॥</p>
<p>यूनामामिषतां गृध्रामिषन्यायेन कलहविषयताम् । तमेव न्यायं प्रसक्तं<br>
स्पष्टयति - कष्टमिति । अधुनेति श्वःपरश्वस्तनसन्निहितकालोक्तिः । मदपहारेण<br>
मम अपहरणाय । अध्ययनेन वसतीतिवत् फलस्यापि हेतुत्वविवक्षया तृतीया ॥ १८ ॥</p>
<p>दिवि देवकुज्माराणां कामाकुलधियामिह ।<br>
गुरुदेवद्विजातीनां लज्जापरवशात्मना ॥ १९ ॥</p>
<p>कथमग्रे मया सम्यग्वस्तव्यं यामिनीस्त्रिया ।</p>
<p>श्रीवसिष्ठ उवाच ।</p>
<p>इत्युक्त्वा क्षणमेकं सा तूष्णीं स्थित्वा मुनिस्थितौ ॥ २० ॥</p>
<p>मुनिस्थितौ चित्तसमाधाने ॥ २० ॥</p>
<p>धैर्यमाश्रित्य कुम्भोऽत्र पुनराह रघूद्वह ।<br>
किमज्ञ इव शोचामि किं मम क्षतमात्मनः ॥ २१ ॥</p>
<p>यथागतमयं देहो मत्तोऽन्योऽनुभविष्यति ।</p>
<p>शिखिध्वज उवाच ।</p>
<p>परिदेवनया कोऽर्थो देवपुत्र तथैतया ॥ २२ ॥</p>
<p>यथाप्रारब्धमागतं स्त्रीत्वं मत्तोन्योऽयं देह एवानुभविष्यति<br>
तेनासङ्गचिन्मात्रात्मनो मम का क्षतिरित्यर्थः । राजापि तदुक्तमनुमोदमान आह</p>
<ul>
<li>परिदेवनयेत्यादिना ॥ २२ ॥</li>
</ul>
<p>यदायाति तदायातु देहस्यात्मा न लिप्यते ।<br>
कानिचिद्यानि दुःखानि सुखानि विहितानि च ॥ २३ ॥</p>
<p>तानि सर्वाणि देहस्य देहिनो न तु कानिचित् ।<br>
यदि त्वमपि कार्याणामखेदार्होऽपि खिद्यसे ॥ २४ ॥</p>
<p>देहिनो देहोपलक्षितचिदात्मनः कार्याणामवश्यसम्पाद्यानां प्रारब्धफलानां<br>
विषये अखेदार्हस्त्वमपि यदि खिद्यसे तत्तर्हि अन्येषामविवेकप्रयुक्तखेदचिकित्सायां<br>
त्वमिव आगमभूषणः शास्त्रतत्त्वानुभावनकुशलः उपायश्चिकित्सकः क इव<br>
शरणं स्यान्न कश्चिदित्युत्तरेणान्वयः ॥ २४ ॥</p>
<p>तदन्येषामुपायः स्यात्क इवागमभूषणः ।<br>
खेदे खेदोचितं वाच्यमिति किञ्चित्त्वमुक्तवान् ॥ २५ ॥</p>
<p>नायं तव खेदः किन्तु खेदोचितोक्तिमात्रं लोकाचारानुवर्णनायेत्याह - खेदे इति<br>
॥ २५ ॥</p>
<p>इदानीं समतामेत्य तिष्ठाखिन्नो यथास्थितम् ।</p>
<p>श्रीवसिष्ठ उवाच ।</p>
<p>तावेवमादिभिर्वाक्यैरन्योन्याश्वासनं स्वयम् ॥ २६ ॥</p>
<p>कृत्वा स्थितौ वनस्निग्धौ सुहृदौ खेदिनौ मिथः ।<br>
अथार्कोऽप्यस्य कुम्भस्य स्त्रीत्वमुत्पादयन्निव ॥ २७ ॥</p>
<p>अथ मिथ आश्वासनानन्तरम् ॥ २७ ॥</p>
<p>जगामास्तं जगद्दीपो दीपः स्नेहक्षयादिव ।<br>
व्यवहारभरैः सार्धं पद्माः सङ्कोचमाययुः ॥ २८ ॥</p>
<p>मार्गाश्च पथिकैः सार्धं पान्थस्त्रीहृदयानि च ।<br>
दाशवद्विहगान्सर्वान्कुर्वदेकत्र सञ्चितान् ॥ २९ ॥</p>
<p>मार्गास्तमोभिः सङ्कोचमस्फुटतामाययुः । पान्थस्त्रीहृदयानि पथिकाश्च<br>
वियोगशोकतमोभिरित्यर्थः । दाशाः समुद्रद्वीपस्थकैवर्ताः । ते हि पक्षिणोऽपि<br>
जालैर्बध्नन्ति मत्स्यानपि रत्नान्यपि सञ्चिन्वन्ति तद्वद्विद्यमानमूर्ध्वाधो<br>
भुवनद्वयं पक्षिसङ्ग्रहेण तारकारत्नजालाढ्यतया च परस्परं साम्यतां<br>
सममेव साम्यम् स्वार्थे ष्यञ् । समतां ययावित्यर्थः ॥ २९ ॥</p>
<p>तारकारत्नजालाढ्यं भुवनं साम्यतां ययौ ।<br>
खं हसदिव ताराढ्यं विकासिकुमुदाकरम् ॥ ३० ॥</p>
<p>उन्नादं चक्राह्वानां भ्रमद्भ्रमराणां च पेटकं वृन्दं कर्तृ<br>
विकासिकुमुदाकरं हसदिव स्थितं ताराढ्यं खं कर्म ययौ ॥ ३० ॥</p>
<p>ययावुन्नादचक्राह्वभ्रमद्भ्रमरपेटकम् ।<br>
सुहृदौ तावथोत्थाय सन्ध्यामुद्यन्निशाकराम् ॥ ३१ ॥</p>
<p>वन्दयित्वा तथा कृत्वा जप्यं गुल्मान्तरे स्थितौ ।<br>
ततः कुम्भः शनैस्तत्र स्त्रैणमभ्याहरन्वपुः ॥ ३२ ॥</p>
<p>वन्दयित्वा वन्दित्वा । स्वार्थे णिच् । स्त्रिया इदं स्त्रैणं वपुः अभ्याहरन् आविष्कुर्वन् ॥ ३२<br>
॥</p>
<p>शिखिध्वजं पुरःसंस्थं प्रोवाच गलदक्षरम् ।<br>
पतामीव स्फुरामीव द्रवामीवाङ्गयष्टिभिः ॥ ३३ ॥</p>
<p>गलदक्षरं सगद्गदमिति यावत् ॥ ३३ ॥</p>
<p>लज्जयैव च ते राजन्मन्ये स्त्रीत्वं व्रजाम्यहम् ।<br>
पश्येमे परिवर्धन्ते राजन्मम शिरोरुहाः ॥ ३४ ॥</p>
<p>ते पुर इति शेषः ॥ ३४ ॥</p>
<p>प्रस्फुरत्तारकामाला दिनान्ततिमिरा इव ।<br>
पश्येमौ मम जायेते प्रोन्मुखावुरसि स्तनौ ॥ ३५ ॥</p>
<p>प्रस्फुरत्तारकामाला इत्युपमानविशेषणादुपमेयाः शिरोरुहा अपि<br>
मुक्तादिमालासहिता इति गम्यते ॥ ३५ ॥</p>
<p>कोरकाविव पद्मिन्या वसन्ते गगनोन्मुखौ ।<br>
आगुल्फमेव लम्बानि सम्पद्यन्तेऽम्बराणि मे ॥ ३६ ॥</p>
<p>अम्बराणि वस्त्राणि ॥ ३६ ॥</p>
<p>देहादेव सखे पश्य स्त्रिया इव शनैः शनैः ।<br>
भूषणान्युत रत्नानि माल्यानि विविधानि च ॥ ३७ ॥</p>
<p>माल्यानि विविधानि देहादेव जायन्ते इत्युत्तरत्रान्वयः ॥ ३७ ॥</p>
<p>पश्येमान्यङ्ग जायन्ते स्वाङ्गेभ्यो वृक्षपुष्पवत् ।<br>
पश्यायं स्वयमेवाद्य चन्द्रांशुक्ररशोभनः ॥ ३८ ॥</p>
<p>स्वाङ्गेभ्यः शाखादिभ्यः ॥ ३८ ॥</p>
<p>मूर्ध्नि पट्टांशुको जातो नीहारोऽद्राविवाङ्ग मे ।<br>
सर्वाणि कान्तालिङ्गानि जातानि मम मानद ॥ ३९ ॥</p>
<p>पट्टांशुकः पट्टवस्त्रम् । एवमाच्छादितप्रदेशेष्वपि लिङ्गविनिमयः सम्पन्न इति<br>
ज्ञेयमित्याशयेनाह - सर्वाणीति ॥ ३९ ॥</p>
<p>हा धिक्कष्टं विषादो मे किं करोम्यङ्गनास्म्यहम् ।<br>
हा धिक्कष्टमहो साधो स्थित एवाहमङ्गना ॥ ४० ॥</p>
<p>स्थितः सिद्धः ॥ ४० ॥</p>
<p>संविदानुभवाम्यन्तर्नितम्बजघने त्विमे ।<br>
विपिने कुम्भ इत्युक्त्वा तूष्णीं खिन्नो बभूव ह ॥ ४१ ॥</p>
<p>इत्युक्त्वा कुम्भो विपिने तूष्णीं बभूव ह किल ॥ ४१ ॥</p>
<p>राजापि च तमालोक्य तथैवासीद्विषण्णधीः ।<br>
मुहूर्तमात्रेणोवाच शिखिध्वज इदं वचः ॥ ४२ ॥</p>
<p>कष्टं सोऽयं महासत्त्वः सम्पन्ना वरवर्णिनी ।<br>
साधो विदितवेद्यस्त्वं जानासि नियतेर्गतिम् ॥ ४३ ॥</p>
<p>अवश्यभाविन्यर्थेऽस्मिन्मा खिन्नहृदयो भव ।<br>
आपतन्ति दशास्तास्ताः [तातेति पाठः ।] सुधियां देहमात्रके ॥ ४४ ॥</p>
<p>सुधियां तत्त्वविदां देहमात्रके आपतन्ति चेतसि न ॥ ४४ ॥</p>
<p>न चेतस्यधियां त्वेताश्चित्तं यान्ति न देहकम् ।</p>
<p>कुम्भ उवाच ।</p>
<p>एवमस्त्वनुतिष्ठामि यामिनीस्त्रीत्वमात्मनः ॥ ४५ ॥</p>
<p>अधियामज्ञानां तु एता दशाश्चित्तमपि वासनात्मना यान्ति न देहमात्रकमित्यर्थः<br>
। अनुतिष्ठामि अनुवर्ते ॥ ४५ ॥</p>
<p>न खेदमनुगच्छामि नियतिः केन लङ्घ्यते ।<br>
इति निर्णीय तौ खेदं तं नीत्वा तनुतामिव ॥ ४६ ॥</p>
<p>एकतल्पे निशां तूष्णीं नीतवन्तौ चिरेण ताम् ।<br>
अथ प्रभाते तत्स्त्रैणं वपुरुत्सृज्य यौवनम् ॥ ४७ ॥</p>
<p>राजा कुम्भविपत्तिचिन्तया राज्ञी तु नृपसङ्गमोत्कण्ठया निद्राभावाच्चिरेण<br>
निशां नीतवन्तौ । युवत्या इदं यौवनं वपुरुत्सृज्य । भस्याढे तद्धिते इति<br>
पुंवद्भावे अन्नित्यणि प्रकृतिभावान्न टिलोपः ॥ ४७ ॥</p>
<p>बभूव कुम्भः कुम्भाभः कुचप्रोज्झितमूर्तिमान् ।<br>
इति सा राजमहिषी चूडाला वरवर्णिनी ॥ ४८ ॥</p>
<p>पूर्वेद्युस्तनकुम्भाभः ॥ ४८ ॥</p>
<p>कुम्भत्वमास्थिता भर्तुः पश्चात्स्त्रीत्वमुपागता ।<br>
विजहार वनान्तेषु कुमारीधर्मिणी निशि ।<br>
कुम्भरूपधरा चाह्नि भर्त्रा मित्रेण संयुता ॥ ४९ ॥</p>
<p>कुमारीधर्मिणी अनूढाचारा ॥ ४९ ॥</p>
<p>कैलासमन्दरमहेन्द्रसुमेरुसह्यसानुष्वविस्खलितयोगगमागमा स ।<br>
साकं प्रियेण सुहृदा भवता यथेच्छं स्रग्दामहारवलिता विजहार नारी ॥ ५०<br>
॥</p>
<p>क्व क्व कथं कथं विजहार तदाह - कैलासेति । कैलासादीनां सानुषु प्रस्थेषु<br>
अविस्खलितो योगबलेन गमागमः कान्तयोगेन गमागमश्च यस्यास्तथाविधा सा<br>
चूडाला यथेच्छं स्वाभिमतानुसारेण भवता वर्तनशीलेन प्रियेण सार्धं<br>
स्रग्दामहारवलिता सती यथेच्छं विजहारेति पुनरप्याकाङ्क्षयान्वयः ॥ ५० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
कुम्भस्य स्त्रीत्वलाभो नाम पञ्चाधिकशततमः सर्गः ॥ १०५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
स्त्रीत्वलाभो नाम पञ्चाधिकशततमः सर्गः ॥ १०५ ॥</p>
<h1 id="१०६">१०६</h1>
<p>षडुत्तरशततमः सर्गः १०६</p>
<p>श्रीवसिष्ठ उवाच ।</p>
<p>ततः कतिपयेष्वेव दिवसेषु गतेषु सा ।<br>
इदं प्रोवाच भर्तारं कुम्भरूपधरा सती ॥ १ ॥</p>
<p>वर्ण्यतेऽत्र महेन्द्रादौ विवाहोऽग्निपुरस्कृतः ।<br>
तयोर्गुहायां सौवर्ण्यां पुष्पतल्पे च सङ्गमः ॥</p>
<p>सा चूडाला ॥ १ ॥</p>
<p>राजन्राजीवपत्राक्ष ममेदं वचनं शृणु ।<br>
निशायां प्रत्यहं तावत्स्थित एवाहमङ्गना ॥ २ ॥</p>
<p>तदिच्छाम्यङ्गनाधर्मं निपुणीकर्तुमीदृशम् ।<br>
भर्त्रे कस्मैचिदात्मानं विवाहेन ददाम्यहम् ॥ ३ ॥</p>
<p>निपुणीकर्तुं सफलीकर्तुम् । ददामि अचिरादेव दास्यामि ॥ ३ ॥</p>
<p>तद्भवानेव मे भर्ता रोचते भुवनत्रये ।<br>
गृहाण मां विवाहेन भार्यात्वे निशि सर्वदा ॥ ४ ॥</p>
<p>अयत्नोपनतं साधो प्रियेण सुहृदा सह ।<br>
स्त्रीसुखं भोक्तुमिच्छामि मा मे विघ्नकरो भव ॥ ५ ॥</p>
<p>प्रत्याख्यानेन विघ्नकरो मा भव ॥ ५ ॥</p>
<p>क्रमप्रवृत्तमासृष्टेः सुखं साध्यं मनोरमम् ।<br>
प्रकृतं कुर्वतः कार्यं दोषः क इव जायते ॥ ६ ॥</p>
<p>आसृष्टेः सृष्टिकालमारभ्य देवर्ष्यादिषु अद्ययावत्क्रमप्रवृत्तं<br>
सुखमनायासमेव साध्यं प्रकृतं प्रस्तुतं विवाहकार्यं इच्छानिच्छे तत्फले<br>
च त्यक्त्वा कुर्वतस्ते क इव दोषो जायत इत्यन्वयः । वयं आवाम् । अस्मदो द्वयोश्च इति<br>
बहुवचनम् ॥ ६ ॥</p>
<p>इच्छानिच्छे फले त्यक्त्वा समन्तात्सर्ववस्तुषु ।<br>
वयं न सेच्छा नानिच्छाः कुर्मस्तेनेदमीसितम् ॥ ७ ॥</p>
<p>शिखिध्वज उवाच ।</p>
<p>कृतेनानेन कार्येण न शुभं नाशुभं सखे ।<br>
पश्यामि तन्महाबुद्धे यथेच्छसि तथा कुरु ॥ ८ ॥</p>
<p>तत्तस्माद्धेतोः ॥ ८ ॥</p>
<p>समतां सम्प्रयातेन चेतसेदं जगत्त्रयम् ।<br>
स्वरूपमेव पश्यामि यथेच्छसि तदाचर ॥ ९ ॥</p>
<p>स्वरूपं स्वात्मभूतमेवानुपश्यामि ॥ ९ ॥</p>
<p>कुम्भ उवाच ।</p>
<p>यद्येवं तन्महीपाल लग्नमद्यैव शोभनम् ।<br>
राकेयं श्रावणस्यास्य ह्यः सर्वं गणितं मया ॥ १० ॥</p>
<p>ह्यः पूर्वेद्युरिव मया विवाहलग्नादि सर्वं गणितम् ॥ १० ॥</p>
<p>रात्रावद्योदिते चन्द्रे परिपूर्णकलामले ।<br>
जन्यत्रो नौ महाबाहो द्वयोरेव भविष्यति ॥ ११ ॥</p>
<p>जन्यत्रो विवाहः । द्वयोरेव गान्धर्वविधिनेति भावः ॥ ११ ॥</p>
<p>महेन्द्राद्रिशिरःशृङ्गसानावद्य मनोरमे ।<br>
रत्नदीपप्रकाशाढ्ये मणिकन्दरमन्दिरे ॥ १२ ॥</p>
<p>मणिमयकन्दरलक्षणे मन्दिरे ॥ १२ ॥</p>
<p>पुष्पभारानतोत्तुङ्गवृक्षराजिविराजिते ।<br>
वनपुष्पलतालास्यनारीनृत्यमनोहरे ॥ १३ ॥</p>
<p>विवाहोत्सवोचितनरनारीगणस्थानीयतया वृक्षलतादिसम्पत्तिं दर्शयति -<br>
पुष्पभारेति ॥ १३ ॥</p>
<p>निशि व्योमगतास्तारा भर्त्रा पूर्णेन्दुना सह ।<br>
आवयोः परिपश्यन्तु कर्णान्तायतलोचन ॥ १४ ॥</p>
<p>परिपश्यन्तु विवाहोत्सवमिति शेषः ॥ १४ ॥</p>
<p>उत्तिष्ठात्मविवाहार्थं कुर्वः काननकोटरात् ।<br>
राजंश्चन्दनपुष्पादिसम्भारं रत्नसंयुतम् ॥ १५ ॥</p>
<p>इत्युक्त्वा कुम्भ उत्थाय सह तेन महीभृता ।<br>
कुसुमावचयं चक्रे तथा रत्नादिसञ्चयम् ॥ १६ ॥</p>
<p>ततो मुहूर्तमात्रेण रत्नसानौ समे शुभे ।<br>
समालम्भनपुष्पाणां ताभ्यां वै राशयः कृताः ॥ १७ ॥</p>
<p>रत्नसम्भृते सानौ समे शुभे अजिरे इति शेषः । समालम्भनं<br>
देवताग्निमदनादिपूजनं तदर्थानां पुष्पाणाम् ॥ १७ ॥</p>
<p>हाराम्बरमणीन्द्रादिराशयस्त्वपरेऽजिरे ।<br>
सौभाग्यस्येव कामेन कोशाः कालेन सम्भृताः ॥ १८ ॥</p>
<p>अप्रे अजिरे इति वचनात्पूर्वमप्यजिरे इति गम्यते । कालेन भोजकसुकृतपरिपाककालेन ॥ १८<br>
॥</p>
<p>तथा जन्यत्रसम्भारं कृत्वा काञ्चनकन्दरे ।<br>
ययतुस्तौ महामित्रे स्नातुं मन्दाकिनीं नदीम् ॥ १९ ॥</p>
<p>तत्रैनं स्नापयामास महाराजं महादरात् ।<br>
गजकुम्भोपमस्कन्धं कुम्भो मङ्गलपूर्वकम् ॥ २० ॥</p>
<p>मङ्गलं दधिदूर्वाक्षतसिद्धार्थादि तत्पूर्वकम् ॥ २० ॥</p>
<p>भविष्यद्दयितारूपं भविष्यद्दयितोऽङ्गनाम् ।<br>
चूडालां स्नापयामास कुम्भरूपधरां प्रियाम् ॥ २१ ॥</p>
<p>पूजयामासतुः स्नातौ तत्र देवपितॄन्मुनीन् ।<br>
यथा क्रियाफलेऽनिच्छौ क्रियात्यागे तथैव तौ ॥ २२ ॥</p>
<p>क्रियाफलानिच्छ्वोस्तयोः कथं पूजाप्रवृत्तिस्तत्राह - यथेति । यथैव<br>
क्रियात्यागेऽप्यनिच्छौ ॥ २२ ॥</p>
<p>नित्यज्ञानरसातृप्तौ व्यवस्थायां जगत्स्थितेः ।<br>
चक्राते भोजनं भव्यं तावन्योन्यसमीहितम् ॥ २३ ॥</p>
<p>अन्योन्यसमीहितं सिद्धिबलकल्पितान्नादेर्बोजनम् ॥ २३ ॥</p>
<p>कल्पवृक्षदुकूलानि परिधाय सितानि तौ ।<br>
फलानि भुक्त्वा जन्यत्रस्थानमाययतुः क्रमात् ॥ २४ ॥</p>
<p>फलानि कल्पवृक्षफलानि । जन्यत्रस्थानं वेदिमूलम् । क्रमात् शास्त्रोक्तक्रमात् ॥ २४ ॥</p>
<p>एतावताथ कालेन तयोर्जन्यत्रसोत्कयोः ।<br>
प्रियं कर्तुमिवास्ताद्रिं द्रागित्येवाविशद्रविः ॥ २५ ॥</p>
<p>अथ सन्ध्याक्रमे वृत्ते कृते जप्याघमर्षणे ।<br>
विवाहदर्शनायैव ताराजाले खमागते ॥ २६ ॥</p>
<p>सन्ध्याक्रमे सन्ध्यावन्दनविधौ ॥ २६ ॥</p>
<p>मिथुनैकसखीयामा कुमुदोत्करहासिनी ।<br>
प्रालेयजालप्रकरं विकिरन्ती समाययौ ॥ २७ ॥</p>
<p>मिथुनानां प्रीतिकरत्वान्नैकसखीयामा त्रियाम ॥ २७ ॥</p>
<p>रत्नदीपान्बहून्सानौ कुम्भः सम्यगयोजयत् ।<br>
ज्योतींषीन्द्वर्कयुक्तानि पद्मोद्भव इवाम्बरे ॥ २८ ॥</p>
<p>पद्मोद्भवो ब्रह्मा ॥ २८ ॥</p>
<p>भूषयामास राजानं स्त्रीत्वं गच्छन्निशागमे ।<br>
चन्दनागुरुकर्पूरपूरैर्मृगजकुङ्कुमैः ॥ २९ ॥</p>
<p>मृगजैः कस्तूरीपौष्कलकादिभिः । कुङ्कुमैः काश्मीरैः ॥ २९ ॥</p>
<p>हारकेयूरकटकैस्तथा कल्पलतांशुकैः ।<br>
स्रगुद्दामावतंसैश्च माल्यैश्च विविधोचितैः ॥ ३० ॥</p>
<p>कल्पलतोद्भूतैरंशुकैर्वस्त्रैः । स्रग्भिरुद्दामैरुत्कृष्टशोभैरवतंसैः<br>
रत्नगुच्छाद्युत्तंसैः । माल्यैः कण्ठादिमाल्यैर्विविधभूषणोचितैः ॥ ३० ॥</p>
<p>तथा कल्पलतागुच्छैर्मन्दारैः पारिजातकैः ।<br>
सन्तानैर्बहुरत्नैश्च मौलिना चेन्दुरूपिणा ॥ ३१ ॥</p>
<p>मौलिपदेन चूडामणिर्लक्ष्यते । इन्दुरूपिणा चन्द्रसदृशेन ॥ ३१ ॥</p>
<p>एतावताथ कालेन वधूत्वं कुम्भ आययौ ।<br>
घनस्तनभराक्रान्तो बभूवाशु विलासवान् ॥ ३२ ॥</p>
<p>वधूचितविलासवान् ॥ ३२ ॥</p>
<p>इदं सञ्चिन्तयामास सम्पन्नोऽयमहं वधूः ।<br>
कामायात्मा मया देयः कार्यं कालोचितं किल ॥ ३३ ॥</p>
<p>कामाय कामरूपाय वराय ॥ ३३ ॥</p>
<p>इयमस्मि वधूः कान्ता भर्ता त्वं मे पुरःस्थितः ।<br>
गृहाण काम मामेहि कालोऽयं तव हृच्छयः ॥ ३४ ॥</p>
<p>अत एव कामत्वेनैव भर्तारं कल्पयित्वा मनस्याह - इयमिति ॥ ३४ ॥</p>
<p>इति सञ्चिन्त्य भर्तारमग्रस्थगहनस्थितम् ।<br>
उदयन्तमिवादित्यं रतिः काममिवाभ्यगात् ॥ ३५ ॥</p>
<p>अग्रस्थे गहने वनवेदिदेशे स्थितम् ॥ ३५ ॥</p>
<p>अहं मदनिका नाम भार्यास्मि तव मानद ।<br>
पादयोस्ते प्रणामोऽयं सस्नेहं क्रियते मया ॥ ३६ ॥</p>
<p>सस्नेहं सानुरागम् ॥ ३६ ॥</p>
<p>इत्युक्त्वा सानवद्याङ्गी लज्जावनमितानना ।<br>
लोलालकेन शिरसा प्रणनाम लसत्पतिम् ॥ ३७ ॥</p>
<p>लसन्तं शोभमानं पतिम् ॥ ३७ ॥</p>
<p>उवाचेदं च हे नाथ त्वं मां भूषय भूषणैः ।<br>
क्रमेणाग्निं च सञ्ज्वाल्य मत्पाणिग्रहणं कुरु ॥ ३८ ॥</p>
<p>सञ्ज्वाल्य हुत्वाभ्यर्च्य च ॥ ३८ ॥</p>
<p>राजसेऽतितरां राजन्मां करोषि स्मरातुराम् ।<br>
रतेर्विवाहे मदनमभिभूयाधितिष्ठसि ॥ ३९ ॥</p>
<p>रतेर्विवाहे प्रसिद्धं मदनं स्वशोभयाभिभूयेत्यर्थः ॥ ३९ ॥</p>
<p>इन्दोरिवांशुजालानि राजन्माल्यानि तानि ते ।<br>
मेरुगङ्गाप्रवाहाभां धत्ते हारस्तवोरसि ॥ ४० ॥</p>
<p>तां शोभामेव वर्णयति - इन्दोरित्यादिना । तवोरसि स्थितो हारो मेरौ प्रसिद्धस्य<br>
गङ्गाप्रवाहस्य आभां शोभां धत्ते ॥ ४० ॥</p>
<p>मन्दारकुसुमप्रोतैः कुन्तलैर्नृप राजसे ।<br>
कनकाब्जमिवोल्लोलैर्भृङ्गैः खचितकेसरैः ॥ ४१ ॥</p>
<p>खचितकेसरैर्घटितकिञ्जल्कैः ॥ ४१ ॥</p>
<p>रत्नांशुजालैः कुसुमैः श्रिया स्थैर्येण तेजसा ।<br>
रत्नस्थानं विभो मेरुमभिभूयावतिष्ठसे ॥ ४२ ॥</p>
<p>रत्नांशुजालैरित्यादीनि राजमेरुसाधारण्येन योज्यानि ॥ ४२ ॥</p>
<p>एवमादि वदन्तौ तौ भविष्यन्नवदम्पती ।<br>
प्रच्छन्नपूर्वदाम्पत्यौ मिथस्तुष्टौ बभूवतुः ॥ ४३ ॥</p>
<p>वदन्तौ तौ इत्युक्त्या राज्ञापि तस्याः शोभा वर्णितेति गम्यते ॥ ४३ ॥</p>
<p>महाराज्ञीं मदनिकां महाराजः शिखिध्वजः ।<br>
काञ्चनोपलपर्यङ्के निविष्टो भूषयत्स्वयम् ॥ ४४ ॥</p>
<p>काञ्चनोपललक्षणे पर्यङ्के निविष्ट उपविष्टः ॥ ४४ ॥</p>
<p>अवतंसैस्तथा माल्यैर्मणिरत्नविभूषणैः ।<br>
वस्त्रैर्विलेपनैः पुष्पै रुचिरस्थानकार्पितैः ॥ ४५ ॥</p>
<p>तत्तद्भूषणोचितस्थानके अर्पितैः ॥ ४५ ॥</p>
<p>सा बभौ भूषिता तन्वी मदनी मददायिनी ।<br>
गिरिजेव विवाहोत्का कामकान्तेव कामिनी ॥ ४६ ॥</p>
<p>कामकान्ता रतिरिव च ॥ ४६ ॥</p>
<p>महाराजो महाराज्ञीं भूषयित्वेदमाह ताम् ।<br>
राजसे मृगशावाक्षि लक्ष्मीरिव नवोदिता ॥ ४७ ॥</p>
<p>नवोदितेत्यनेन पूर्वलक्ष्म्या जरतीत्वेन शोभापकर्षो व्यज्यते ॥ ४७ ॥</p>
<p>शक्रेण सह यच्छच्या यल्लक्ष्म्या हरिणा सह ।<br>
यद्गौर्याः शम्भुना सार्धं तत्ते भवतु मङ्गलम् ॥ ४८ ॥</p>
<p>तत्ते मङ्गलम् । मया सहेति शेषः ॥ ४८ ॥</p>
<p>पद्मकोशाङ्कुरहृदा लोलनीलोत्पलेक्षणा ।<br>
आमोदशुभझाङ्कारा स्वास्थिता पद्मिनीव सा ॥ ४९ ॥</p>
<p>स्तनसदृशः पद्मकोशः अनुरागसदृशा अङ्कुराश्च हृदि यस्याः । आपं चैव<br>
हलन्तानाम् इति भागुरिमतेन टाप् । लोलानि नीलोत्पलानीक्षणानीव यस्याः । आमोदैः<br>
शुभा भ्रमरझाङ्कारा यस्यास्तथाविधा पद्मिनीव सा त्वं स्थितेत्यर्थः ॥ ४९ ॥</p>
<p>सुरक्तपल्लवकरा स्तनस्तवकधारिणी ।<br>
त्वमनेकफला मन्ये कामकल्पतरोर्लता ॥ ५० ॥</p>
<p>इदानीं तां कल्पलतात्वेन रूपयति - सुरक्तेति ॥ ५० ॥</p>
<p>हिमशीतावदाताङ्गी ज्योत्स्नाप्रसरहासिनी ।<br>
पूर्णेन्दुश्रीरिवोद्युक्ता हृष्टैवाह्लादयस्यलम् ॥ ५१ ॥</p>
<p>हिमशीतेत्यादीनि पूर्णेन्दुश्रियो मदनिकायाश्च साधारणानि योज्यानि ॥ ५१ ॥</p>
<p>तदुत्तिष्ठ वरारोहे वेदीं वैवाहिकीं स्वयम् ।</p>
<p>श्रीवसिष्ठ उवाच ।</p>
<p>तत्र पुष्पलताजालैः काण्ढं प्रति शिलाङ्कितैः ॥ ५२ ॥</p>
<p>स्वयमलङ्कुर्विति शेषः । तत्र वेद्याम् । काण्डं प्रति प्रतिकाण्डं<br>
फलगुच्छसमाकारनवरत्नऽसिलाभिरङ्कितैश्चिह्नितैः ॥ ५२ ॥</p>
<p>मुक्ताकुसुमजालानां प्रकरैः स्तवकोपमैः ।<br>
चतुर्दिक्कं चतुर्भिश्च नालिकेरमहाफलैः ॥ ५३ ॥</p>
<p>पूर्णकुम्भैस्तथा गङ्गावारिपूर्णैः प्रकल्पितैः ।<br>
ज्वालयामासतुस्तस्या मध्ये चन्दनदारुभिः ॥ ५४ ॥</p>
<p>प्रकल्पितैस्तत्र वेद्यामलञ्चक्रतुरिति शेषः । तस्या वेद्या मध्ये वैवाहिकं ज्वलनं<br>
प्रतिष्ठाप्य चन्दनदारुभिर्ज्वालयामासतुः ॥ ५४ ॥</p>
<p>ज्वलनं ज्वालितज्वालं दक्षिणस्थं प्रदक्षिणम् ।<br>
पूर्वाभिमुखमेवाग्नेरग्रे पल्लवविष्टरे ॥ ५५ ॥</p>
<p>तं ज्वालितज्वालं दक्षिणावर्तशिखत्वाद्दक्षिणस्थं ज्वलनं नियोज्य प्रदक्षिणं<br>
कृत्वा तस्याग्नेरग्रे पल्लवविष्टरे विविशतुरिति परेणान्वयः ॥ ५५ ॥</p>
<p>नियोज्य दम्पती कान्तौ तयोर्विविशतुः [तयोर्दपत्योर्मध्ये स शिखिध्वज<br>
इत्यन्वयः ।] स्वयम् ।<br>
स हुत्वा तिललाजानि [लाजानीति नपुंसकत्वमार्षम् ।] पावकाय<br>
शिखिध्वजः ॥ ५६ ॥</p>
<p>उत्थायोत्थाय कान्तां स पाणिभ्यां स्वयमाददे ।<br>
अन्योन्यन्न् शोभमानौ तौ भवाविच वने शिवौ ॥ ५७ ॥</p>
<p>भवश्च भवानी च भवौ । पुमान् स्त्रिया इति पुंशेषः । शिवौ मङ्गलस्वरूपौ ॥ ५७ ॥</p>
<p>चक्रतुर्दम्पती तस्य पावकस्य प्रदक्षिणम् ।<br>
स्वदायं ज्ञानसर्वस्वं हृदयं प्रेम चापलम् ॥ ५८ ॥</p>
<p>परस्परमात्मदाने किं दायं परस्परं ददतुस्तमाह - स्वदायमिति ॥ ५८ ॥</p>
<p>ददतुस्तौ मिथोऽन्योन्यस्मितकान्तमुखश्रियौ ।<br>
प्रदक्षिणत्रयं कृत्वा लाजांस्त्यक्त्वाथ वह्नये ॥ ५९ ॥</p>
<p>भार्यावरौ समं तुष्टौ करौ तत्यजतुः क्रमात् ।<br>
स्मयमानमुखौ कान्तौ चन्द्राविव नवोदितौ ॥ ६० ॥</p>
<p>सम्भोगकालसान्निध्यस्मृतेः स्मयमानमुखौ ॥ ६० ॥</p>
<p>पूर्वोपरचिते पुष्पतल्पे विविशतुर्नवे ।<br>
एतस्मिन्नन्तरे चन्द्रश्चतुर्भागं नभस्तलात् ॥ ६१ ॥</p>
<p>विवाहव्यापारेणाद्यः प्रहरोऽतिक्रान्त इति सूचयन्नाह - एतस्मिन्निति । चतुर्भागं<br>
चतुर्थभागम् ॥ ६१ ॥</p>
<p>शनैराक्रमयामास शोभां द्रष्टुमिवानयोः ।<br>
तस्मिंश्च ललनाछिद्रं द्रष्टुन्न् दृष्टिरिवाभितः ॥ ६२ ॥</p>
<p>तस्मिंस्तल्पे करान् सञ्चारयामास । यथा कामुकस्य दृष्टिर्ललनाछिद्रं<br>
द्रष्टुमभितः करान् स्वकिरणान् प्रसारयति तद्वत् ॥ ६२ ॥</p>
<p>लोलः सञ्चरयामास करानिन्दुर्लतागृहे ।<br>
तैस्तैर्नवकथालापैरिन्दावभ्युदिते त्वथ ॥ ६३ ॥</p>
<p>तावासाञ्चक्रतुः कान्तौ दम्पती सुमुहूर्तकम् ।<br>
अथोत्थाय ज्वलद्रत्नदीपां काञ्चनकन्दराम् ॥ ६४ ॥</p>
<p>सङ्गमसुमुहूर्तकं प्रतीक्षमाणाविति शेषः । काञ्चनमयीं कन्दरां गुहां<br>
विविशतुः ॥ ६४ ॥</p>
<p>स्वयं पूर्वोपरचितां गुप्तां विविशतुः प्रियौ ।<br>
ददर्शतुर्नवं तत्र तल्पं कुसुमकल्पितम् ॥ ६५ ॥</p>
<p>चन्द्रस्याप्यदृश्यत्वाद्गुप्ता । तत्र तल्पं ददर्शतुः । तदेव वर्णयति -<br>
कल्पितमित्यादिसार्धत्रयेण । ददर्शतुरिति कित्यतुसि गुणश्छान्दसः ॥ ६५ ॥</p>
<p>परितो व्याप्तमुत्कीर्णैर्हेमपङ्कजराशिभिः ।<br>
मन्दारादिभिरन्यैश्च पुष्पैर्ग्लानिविवर्जितैः ॥ ६६ ॥</p>
<p>ग्लानिवर्जितैरम्लानैः ॥ ६६ ॥</p>
<p>उच्चकैः सुप्रमाणेन निर्मितैः कुसुमैः समैः ।<br>
दीर्घेन्दुबिम्बप्रतिमैस्तुषारस्थलशीतलैः ॥ ६७ ॥</p>
<p>शोभनेन शय्याप्रमाणेनोच्चकैरुन्नतैः । कदनिका सत्यसङ्कल्पेन समैः<br>
कुसुमैर्निर्मितैर्दीर्घशय्याकारेण दीर्घीभूतेन्दुबिम्बप्रतिमैः पुष्पैः परितो<br>
व्याप्तमिति पूर्वत्रान्वयः ॥ ६७ ॥</p>
<p>क्षीरोदजलधाराभन्न् ज्योत्स्नासम्पिण्डसुन्दरम् ।<br>
प्रतिबिम्बभनङ्गस्य [अनन्तस्येति पाठः ] नतं भित्ताविव स्थितम् ॥ ६८<br>
॥</p>
<p>पुनस्तल्पमेव विशिनष्टि - क्षीरोदेत्यादिना । नतं सङ्क्रान्तम् ॥ ६८ ॥</p>
<p>सुगन्धमुन्नतं कान्तं चिरादन्यतयोत्थितम् ।<br>
मिथुनं पुष्पराशौ तन्न्यषीदत्परितोऽमले ।<br>
तस्मिन्समसमाभोगे क्षीरोदे मन्दरो यथा ॥ ६९ ॥</p>
<p>चिरात् राज्यत्यागकालादारभ्य अन्यतया अदम्पतित्वेन भ्रान्त्या उदितं तन्मिथुनं<br>
स्त्रीपुंसद्वन्द्वं पुष्पराशौ तस्मिंस्तल्पे न्यषीदत् । उपभोगेन<br>
तल्पोपमर्दकत्वान्मन्दरदृष्टान्तः ॥ ६९ ॥</p>
<p>तैस्तैर्मिथः प्रणयपेशलवाग्विलासैस्तत्कालकार्यसुभगैः प्रणयोपचारैः ।<br>
सत्कान्तयोर्नवनवेन तयोः सुखेन दीर्घा मुहूर्त इव सा रजनी जगाम ॥ ७० ॥</p>
<p>तयोः सत्कान्तयोस्तैस्तैर्लोकोत्तरैः<br>
प्रणयपेशलवाग्विलासैस्तत्कालोचितपरिरम्भणादिकार्यसुभगैर्गन्धमाल्य##-<br>
मुहूर्तमिव जगाम ॥ ७० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
चू० लीलाविवाहो नाम षडुत्तरशततमः सर्गः ॥ १०६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे लीलाविवाहो<br>
नाम षडुत्तरशततमः सर्गः ॥ १०६ ॥</p>
<h1 id="१०७">१०७</h1>
<p>सप्ताधिकशततमः सर्गः १०७</p>
<p>श्रीवसिष्ठ उवाच ।</p>
<p>अथ सूर्याख्यरङ्गेण रञ्जिते भुवनोदरे ।<br>
शिखिध्वजाङ्गना प्रातर्मदनी कुम्भतां ययौ ॥ १ ॥</p>
<p>नानागिरिविहारादि तथा मायेन्द्रदर्शनम् ।<br>
असंसक्तिपरीक्षार्थं स्वर्गाह्वानादि वर्ण्यते ॥</p>
<p>रङ्गेण रञ्जकद्रव्येण ॥ १ ॥</p>
<p>एवं महेन्द्रदर्यां तावुभौ कुम्भशिखिध्वजौ ।<br>
स्वयं विवाहिताविष्टौ सम्पन्नौ देवदम्पती ॥ २ ॥</p>
<p>देवसदृशभोगाढ्यत्वाद्देवदम्पती ॥ २ ॥</p>
<p>विलेसतुर्विचित्रासु प्रत्यहं वनराजिषु ।<br>
प्रपक्वफलभारासु पुष्पपल्लविनीषु च ॥ ३ ॥</p>
<p>दिवा प्रीततरौ मित्रे यामिन्यामिष्टदम्पती ।<br>
प्रभादीपाविव श्लिष्टौ न वियुक्तौ बभूवतुः ॥ ४ ॥</p>
<p>यामिन्यान्न् रात्रौ । श्लिष्टौ युक्तौ ॥ ४ ॥</p>
<p>रेमाते वनकुञ्जेषु गुहासु च महीभृताम् ।<br>
तमालजालखण्डेषु मन्दारगहनेषु च ॥ ५ ॥</p>
<p>सह्यदर्दुरकैलासमहेन्द्रमलयेषु च ।<br>
गन्धमादनविन्ध्याद्रिलोकालोकतटेषु च ॥ ६ ॥</p>
<p>सह्यादयः सप्त पर्वताः ॥ ६ ॥</p>
<p>दिनैस्त्रिभिस्त्रिभिर्गत्वा निद्रां गतवति प्रिये ।<br>
चूडाला राजकार्याणि कृत्वा स्वभ्याययौ पुनः ॥ ७ ॥</p>
<p>प्रिये निद्रां गतवति स्वनगरं गत्वेति शेषः ॥ ७ ॥</p>
<p>तौ दिवा सुहृदौ मित्रे दम्पती कुम्भभूमिपौ ।<br>
नानाकुसुमसंवीतौ तस्थतुर्मुदितौ मिथः ॥ ८ ॥</p>
<p>मासमेकं महेन्द्राद्रौ रम्ये सरलसङ्कुले ।<br>
रत्नकुड्ये गुहागेहे पूजितौ सुरकिन्नरैः ॥ ९ ॥</p>
<p>क्व क्व कियत्कियत्कालं तस्थतुस्तत्राह - मासमित्यादिना । पूजितौ प्रशस्तौ ॥ ९ ॥</p>
<p>हस्तलभ्योदितामोघमन्दारवनमालिते ।<br>
एवं शुक्तिमतः पृष्ठे पक्षं कल्पलतागृहे ॥ १० ॥</p>
<p>हस्तलभ्यान्युदितानि उद्भूतानि क्षुत्तृषारोगजराद्यपहारित्वादमोघानि<br>
फलकुसुमकिसलयादीनि येषां तथाविधैर्मन्दारैर्वनमालिते सञ्जातवनमाले ।<br>
शुक्तिमतः पर्वतविशेषस्य पृष्ठे ॥ १० ॥</p>
<p>मासद्वयं पक्षवतो गिरेर्दक्षिणदिक्तटे ।<br>
पारिजातवने देवपुष्पस्तबकमण्डपे ॥ ११ ॥</p>
<p>पक्षवतो गिरेर्मैनाकस्य । देवभोग्ये पुष्पस्तबकमण्डपे ॥ ११ ॥</p>
<p>जम्बूखण्डतले मेरोः पादे जम्बूनदीतटे ।<br>
जाम्बूनदमये मासं जम्बूफलरसासवैः ॥ १२ ॥</p>
<p>मेरोर्दक्षिणपादे जम्बूद्वीपकेतुर्जम्बूवृक्षः प्रसिद्धस्तत्सन्ततिजे<br>
सम्बूवनखण्डतले तस्थतुरिति सर्वत्रानुषङ्गः । जम्बूफलानां गजप्रमाणानां<br>
रसलक्षणैरासवैः पेयैः स्वेददौर्गन्ध्यजरामयादिनिर्मुक्तस्थिरयौवनाविति<br>
पुराणप्रसिद्ध्यनुसारेणाध्याहार्यम् ॥ १२ ॥</p>
<p>दशोत्तरकुरूणां च मण्डले दिवसानि तौ ।<br>
कोसलेषूत्तरस्थेषु सप्तविंशतिवासरान् ॥ १३ ॥</p>
<p>उत्तरकुरूणां मण्डले दश दिवसानि तौ तस्थतुः ॥ १३ ॥</p>
<p>एवमन्येषु देशेषु विचित्रेषु महीभृताम् ।<br>
स्थितवन्तौ महाभागौ सुहृदौ निशि दम्पती ॥ १४ ॥</p>
<p>ततो यातेषु मासेषु शनैः कतिपयेषु सा ।<br>
चूडाला चिन्तयामास देवपुत्रकरूपिणी ॥ १५ ॥</p>
<p>सुरूपभोगभारेण परीक्षेऽहं शिखिध्वजम् ।<br>
मा कदाचन चेतोऽस्य भोगेषु रतिमेष्यति ॥ १६ ॥</p>
<p>परीक्षे परीक्षिष्ये । वर्तमानसामीप्याल्लट् । रतिमासक्तिम् । परीक्षया<br>
दृढीकृतानासक्तिरयं कदाचिदपि भोगेषु रतिं मा एष्यति नैष्यत्येवेत्यर्थः ॥ १६ ॥</p>
<p>इति सञ्चिन्त्य चूडाला मायया विपिनावनौ ।<br>
आगतं दर्शयामास ससुराप्सरसं हरिम् ॥ १७ ॥</p>
<p>सुरैरप्सरोभिश्च सह वर्तमानं हरिमिन्द्रम् ॥ १७ ॥</p>
<p>इन्द्रमभ्यागतं दृष्ट्वा परिवारसमन्वितम् ।<br>
यथावत्पूजयामास वनसंस्थः शिखिध्वजः ॥ १८ ॥</p>
<p>यथावत् यथाशास्त्रमर्घ्यपाद्याद्युपचारैः ॥ १८ ॥</p>
<p>शिखिध्वज उवाच ।</p>
<p>आत्मना किं कृता दूरादभ्यागमकदर्थना ।<br>
देवराज यथा तन्मे प्रसादाद्वक्तुमर्हसि ॥ १९ ॥</p>
<p>अभ्यागमलक्षणा कदर्थना श्रमः किं किमर्थं कृता यथा यत्प्रकारेण<br>
प्रयोजनेन तत् प्रयोजनं वक्तुमर्हसीत्यर्थः ॥ १९ ॥</p>
<p>इन्द्र उवाच ।</p>
<p>इमे वयमिहायातास्त्वद्गुणातिशयेन खात् ।<br>
हृदि लग्नेन सूत्रेण खगा वनगता इव ॥ २० ॥</p>
<p>खात् स्वर्गात् ॥ २० ॥</p>
<p>उत्तिष्ठ स्वर्गमागच्छ तत्र सर्वे त्वदुन्मुखाः ।<br>
त्वद्गुणश्रवणाश्चर्याः स्थिता देवाङ्गनागणाः ॥ २१ ॥</p>
<p>त्वद्गुणश्रवणप्रयुक्तमाश्चर्यं विस्मयो येषां यासां च देवाश्च<br>
तदङ्गनागणाश्च देवाङ्गनागणाः ॥ २१ ॥</p>
<p>पादुकागुटिकाखड्गरसादीदमथापि च ।<br>
गृहीत्वा सिद्धमार्गेण स्वीकुरु स्वर्गमण्डलम् ॥ २२ ॥</p>
<p>गगनगमनशक्तिशून्यस्य मे कथं स्वर्गे आगमनं तत्राह - पादुकेति । अथ<br>
सिद्ध्यन्तरविमानदिव्याश्वाद्यपि च ॥ २२ ॥</p>
<p>आगत्य विविधा भोगास्त्वया विबुधसद्मनि ।<br>
जीवन्मुक्तेन भोक्तव्यास्तेन त्वामहमागतः ॥ २३ ॥</p>
<p>तेन त्वदाह्वानप्रयोजनेन ॥ २३ ॥</p>
<p>विमानयन्ति सम्प्राप्तां न तिरस्करणैः श्रियम् ।<br>
नाभिवाञ्छन्ति न प्राप्तां त्वादृशाः साधु साधवः ॥ २४ ॥</p>
<p>प्रत्याख्यानं हृदिस्थमालक्ष्याह - विमानयन्तीति ॥ २४ ॥</p>
<p>अविघ्नमागतेनाद्य सुखं विहरता त्वया ।<br>
स्वर्गः पवित्रतां यातु हरिणेव जगत्त्रयम् ॥ २५ ॥</p>
<p>बलिद्वारपालनाय षड्गर्भाहरणाय च पातालेऽपि हरेर्विहारप्रसिद्धेर्जगत्त्रयमिति ॥<br>
२५ ॥</p>
<p>शिखिध्वज उवाच ।</p>
<p>सर्व स्वर्गसमाचारं वेद्मि देवाधिनायक ।<br>
किन्तु सर्वत्र मे स्वर्गो नियतो न तु कुत्रचित् ॥ २६ ॥</p>
<p>स्वर्गसम आचारः सुखविहरणं यस्मिंस्तथाविधम् । स्वर्गेण समं<br>
सुखमाचरतीत्यणन्तं वा । सर्वं देशम् । तथा वेदने हेतुस्त्वयि को विशेष इति<br>
चेत्तमाह - किन्त्विति । मदभिमतः स्वर्गो भूमात्मैव । स च सर्वत्रैवेति भावः ।<br>
नियतः परिच्छिन्नः ॥ २६ ॥</p>
<p>सर्वत्रैव हि तुष्यामि सर्वत्रैव रमे प्रभो ।<br>
अवाञ्छनत्वान्मनसः सर्वत्रानन्दवानहम् ॥ २७ ॥</p>
<p>पूर्णकामत्वादपि मे सर्वत्र सुखमित्याह - सर्वत्रेति ॥ २७ ॥</p>
<p>नियतं किञ्चिदेकत्र [कञ्चित् इति पाठः ।] स्थितं स्वर्गकमीदृशम् ।<br>
शक्र गन्तुं न जानामि त्वदाज्ञां न करोम्यहम् ॥ २८ ॥</p>
<p>तुच्छं स्वर्गं स्वर्गकं गन्तुं न जानामि न सम्भावयामि । तथा<br>
चासम्भाव्यविषये आज्ञापनं तवैवानुचितं न तु मम तदकरणमपराध इति<br>
भावः ॥ २८ ॥</p>
<p>शक्र उवाच ।</p>
<p>साधो विदितवेद्यानां परिपूर्णधियां समम् ।<br>
सज्जनाचरितं युक्तं मन्ये भोगोपसेवनम् ॥ २९ ॥</p>
<p>पूर्णधियां भोगोपसेवनं भोगानुपसेवनं च समम् । तत्रापि भोगोपसेवनं<br>
सज्जनैः प्रारब्धक्षयायाचरितमतस्तद्युक्तं मन्ये इत्यर्थः ॥ २९ ॥</p>
<p>देवेशे प्रोक्तवत्येवं तूष्णीमेव स्थिते नृपे ।<br>
किमितो नापयाम्येष [नापयास्येष इति मुद्रितपाठश्चिन्त्यः ।] त्वमिति<br>
प्रोक्तवान् हरिः ॥ ३० ॥</p>
<p>देवेशे एवं पुनः प्रोक्तक्त्यपि स्वर्गं गन्तुमनिच्छया नृपे तूष्णीं स्थिते सति एष<br>
एवंविधो निरपेक्षस्त्वं यदि तर्ह्यहमितः किं नापयामि ।<br>
असम्पन्नागमनप्रयोजनस्य ममापयानमेव युक्तमिति हरिरिन्द्रः खेदं सूचयन्<br>
प्रोक्तवान् ॥ ३० ॥</p>
<p>नाहमद्यैव कालेन वदतीति शिखिध्वजे ।<br>
कल्याणं तेऽस्तु कुम्भेति वदन्नन्तर्धिमाययौ ॥ ३१ ॥</p>
<p>अहमद्यैव न स्वर्गमागच्छामि किन्तु पुना राज्ये प्रतिष्ठितः कालेन प्रागिव<br>
त्वदरिनिबर्हणादिप्रयोजनार्थमागमिष्यामीत्याशयेनार्धोक्त्या शिखिध्वजे वदति सति<br>
हे कुम्भ ते राजाभिप्रेतं पुना राज्यप्राप्तिलक्षणं कल्याणमस्त्विति कुम्भं प्रति<br>
वदन्नन्तर्धिमन्तर्धानमाययौ हरिः ॥ ३१ ॥</p>
<p>तद्देववृन्दमखिलं त्रिदशेशयुक्तं तत्र<br>
क्षणादलमदृश्यमभूद्द्वितीयम् ।<br>
कल्लोलराशिरिव वारिनिधौ प्रशान्ते वाते स्फुरन्मकरफेनफणीन्द्रवृन्दम् ॥<br>
३२ ॥</p>
<p>इन्द्रे अन्तर्धिमागते तेन त्रिदशेशेन युक्तं तद्द्वितीयं देववृन्दमपि<br>
क्षणाददृश्यमभूत् । यथा वारिनिधौ वाते प्रशान्ते सति स्फुरन्ति व्याकुलानि<br>
मकरफेनफणीन्द्रवृन्दानि यस्मिंस्तथाविधः कल्लोलराशिरप्यदृश्यो भवति<br>
तद्वदित्यर्थः ॥ ३२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
श्रक्रगमनं नाम सप्तोत्तरशततमः सर्गः ॥ १०७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शक्रगमनं नाम सप्तोत्तरशततमः सर्गः ॥ १०७ ॥</p>
<h1 id="१०८">१०८</h1>
<p>अष्टोत्तरशततमः सर्गः १०८</p>
<p>श्रीवसिष्ठ उवाच ।</p>
<p>तां मायां शममानीय चूडाला समचिन्तयत् ।<br>
दिष्ट्या भोगेच्छया नायं ह्रियते वसुधाधिपः ॥ १ ॥</p>
<p>इह क्रोधपरीक्षार्थं षिङ्गसङ्गश्च मायया ।<br>
राज्ञ्या प्रदर्श्यते राज्ञे निजरूपं च पाकतः ॥</p>
<p>तामिन्द्रागमनरूपां मायां शममानीय उपसंहृत्य । ह्रियते वशीक्रियते ॥ १ ॥</p>
<p>शान्तः [ज्ञातः इति पाठः ।] समसमाभोग एवं शक्रसमागमे ।<br>
असंरम्भमहेलं च कृतवान्व्यावहारिकम् ॥ २ ॥</p>
<p>सदा विक्रियाशून्यत्वात् समेन आकाशादिना सम आभोगो मुखाद्यवयवस्थितिर्यस्य ।<br>
असंरम्भमसाध्वसमहेलं च व्यावहारिकमर्घ्यपाद्यादिना पूजनमुचितोक्त्यादि<br>
च कृतवान् ॥ २ ॥</p>
<p>भूय एव प्रपञ्चेन विमृशाम्येव सादरम् ।<br>
रागद्वेषप्रधानेन केनचिद्बुद्धिहारिणा ॥ ३ ॥</p>
<p>अप्यर्थे एवकारः । केनचिद्रागद्वेषप्रधानप्रपञ्चेन बुद्धिहारिणा<br>
बुद्धिक्षोभकेण ॥ ३ ॥</p>
<p>इति सञ्चिन्त्य सा रात्राविन्दावभ्युदिते वने ।<br>
गृहीतमङ्गनारूपं कान्ता मदनिका सती ॥ ४ ॥</p>
<p>गृहीतमङ्गनारूपमिति पदयोः कण्ठे सङ्कल्पितं कान्तमिति चतुर्थे सम्बन्धः ॥<br>
४ ॥</p>
<p>वाते वहति फुल्लाढ्ये मधुरामोदमांसले ।<br>
सन्ध्याजप्यपरे नद्यास्तीरसंस्थे शिखिध्वजे ॥ ५ ॥</p>
<p>फुल्लाढ्ये पुष्पिततरुलतासम्पन्ने वाते मलयानिले वहति सति नीरन्ध्रैः<br>
पुष्पगुच्छकैरुपलक्षितं वनदेवीनां शुद्धान्तं सन्तानकलतागेहं प्रविवेशेति<br>
परेणान्वयः ॥ ५ ॥</p>
<p>सन्तानकलतागेहं नीरन्ध्रैः पुष्पगुच्छकैः ।<br>
शुद्धान्तं वनदेवीनां प्रविवेश मदान्विता ॥ ६ ॥</p>
<p>तत्र सङ्कल्पिते पुष्पशयने माल्यमालिता ।<br>
कण्ठे सङ्कल्पितं कान्तं खिङ्गमादाय संस्थिता ॥ ७ ॥</p>
<p>तत्र माल्यैर्मालिता अलङ्कृता सती मायया सङ्कल्पितमनुरूपं<br>
युवानमङ्गनारूपमङ्गनानामिवानुद्गतश्मश्र्वादिव्यञ्जनं<br>
षोडशवर्षाकृतिरूपं यस्य तथाविधमत एव श्मश्रुलाच्छिखिध्वजात्कान्तं<br>
मनोहरतमं खिङ्गं विटं कण्ठे गृहीतमादाय संस्थितेत्यन्वयः ॥ ७ ॥</p>
<p>आगत्यान्विष्य कुञ्जात्स प्रददर्श शिखिध्वजः ।<br>
लतागेहे मदनिकां कण्ठे खिङ्गं मनोहरम् ॥ ८ ॥</p>
<p>जप्यान्ते शिखिध्वजः सन्ध्याजप्यस्थानात् कुञ्जादागत्य मदनिकामन्विष्य<br>
कल्पलतागेहे मदनिकां तत्कण्ठे मनोरमं खिङ्गं च ददर्श ॥ ८ ॥</p>
<p>कुन्तलावलितस्कन्धं समालब्धं च चन्दनैः ।<br>
शयनावृतिनिक्षेपपर्याकुलितशेखरम् ॥ ९ ॥</p>
<p>खिङ्गं विशिनष्टि - कुन्तलेत्यादिना । मदनिकाकुन्तलैः<br>
स्वकुन्तलैश्चान्नलितस्कन्धम् । समालब्धं लिप्तम् । शयने आवृत्या परिवर्तनेन<br>
[निष्पेषेणेति पाठः ।] निक्षेपेण च पर्याकुलितः शेखरचूडाबन्धो यस्य<br>
तम् ॥ ९ ॥</p>
<p>हेमाभे द्विगुणाकारबालाबाहूपधानके ।<br>
संसक्तश्रवणापाङ्गकपोलतलकुन्तलम् ॥ १० ॥</p>
<p>आकुञ्चनाद्द्विगुणाकारे बालाबाहुलक्षणे उपधानके उपबर्हे संसक्तं<br>
श्रवणादिचतुष्टयं यस्य ॥ १० ॥</p>
<p>मिथुनं तद्ददर्शार्थ मिथः प्रहसिताननम् ।<br>
अन्योन्यवदनासक्तं छन्नं कल्पलतांशुकैः ॥ ११ ॥</p>
<p>मिथुनं स्त्रीपुंसद्वन्द्वम् ॥ ११ ॥</p>
<p>आलोलमाल्यशयनं मदनातुरमाकुलम् ।<br>
अङ्गलग्नच्छलेनात्मरागमन्योन्यमर्पयत् ॥ १२ ॥</p>
<p>अङ्गानां लग्नं संश्लेषस्तच्छलेन । अर्पयत् आसञ्जयत् ॥ १२ ॥</p>
<p>अभ्युन्मुखं समानन्दमुद्दाममदमन्थरम् ।<br>
परस्पराहतं पुष्पैर्वक्षोभ्यां पीडितस्तनम् ॥ १३ ॥</p>
<p>परस्पराभ्युन्मुखम् ॥ १३ ॥</p>
<p>तदालोक्याविकारेण चेतसालं तुतोष सः ।<br>
अहो सुखं स्थितौ खिङ्गावित्याह स शिखिध्वजः ॥ १४ ॥</p>
<p>अविकारेण क्रोधविकाररहितेन ॥ १४ ॥</p>
<p>तिष्ठताङ्ग यथाकामं सुखं खिङ्गौ यथास्थितम् ।<br>
विघ्नं माकरवं भीतावित्युक्त्वा निर्जगाम सः ॥ १५ ॥</p>
<p>स्वदर्शनाद्भीतौ तौ प्रति हे अङ्ग यथाकामं तिष्ठत तिष्ठतम् । अहं विघ्नं<br>
माकरवं इत्युक्त्वा निर्जगाम ॥ १५ ॥</p>
<p>ततो मुहूर्तमात्रेण प्रपञ्चं तमुपेक्ष्य सा ।<br>
निर्ययौ दर्शयन्ती स्वं रतिफुल्लाकुलं वपुः ॥ १६ ॥</p>
<p>तं मायाप्रपञ्चमुपेक्ष्य उपसंहृत्येति यावत् । रत्या विटसम्भोगेन फुल्लं<br>
विकसितमाकुलं च ॥ १६ ॥</p>
<p>उपविष्टं ददर्शैनं नृपं हेमशिलातले ।<br>
समाधिसंस्थमेकान्ते मनाग्विकसितेक्षणम् ॥ १७ ॥</p>
<p>तं प्रदेशमुपागम्य लज्जावनमितानना ।<br>
तूष्णीमासीत्क्षणं खिन्ना म्लाना मदनिकाङ्गना ॥ १८ ॥</p>
<p>क्षणाच्छिखिध्वजो ध्यानाद्विरतस्तामुवाच ।<br>
अत्यन्तमधुरं वाक्यमिदमक्षुब्धया धिया ॥ १९ ॥</p>
<p>तन्वि किं शीघ्रमेव त्वं विघ्नितानन्दमागता ।<br>
आनन्दायैव भूतानि यतन्ते यानि कानिचित् ॥ २० ॥</p>
<p>यानि कानिचित् सर्वाणीत्यर्थः ॥ २० ॥</p>
<p>भूयस्तोषय तं गच्छ कान्तं प्रणयवृत्तिभिः ।<br>
परस्परेप्सितस्नेहो दुर्लभो हि जगत्त्रये ॥ २१ ॥</p>
<p>परस्परमीप्सितः अकृत्रिम इति यावत् ॥ २१ ॥</p>
<p>अहमेतेन चार्थेन नोद्वेगं यामि मानिनि ।<br>
यद्यदिष्टतमं लोके तत्तदेवं विजानता ॥ २२ ॥</p>
<p>विजानता पुंसा यद्यदिष्टतमं तत्तदेवं त्वादृशमेव परोपभोग्यमिति ज्ञेयमिति<br>
शेषः ॥ २२ ॥</p>
<p>अहं कुम्भश्च तन्वङ्गि वीतरागाविहेतरा ।<br>
दुर्वासःशापजा बाला त्वं यदिच्छसि तत्कुरु ॥ २३ ॥</p>
<p>न च त्वदपराधेन मम कुम्भे अविस्रम्भ इत्याशयेनाह - अहमिति । त्वं<br>
कुम्भादितरैवेति शेषः । अतो यदिच्छसि तन्निःशङ्कं कुरु ॥ २३ ॥</p>
<p>मदनिकोवाच ।</p>
<p>एवमेष महाभाग स्त्रीस्वभावो हि चञ्चलः ।<br>
कामो ह्यष्टगुणः स्त्रीणां न कोपं कर्तुमर्हसि ॥ २४ ॥</p>
<p>अवलाहमनेनास्मि रात्रौ गहनकानने ।<br>
त्वयि सन्ध्याजपपरे किं करोमि वराकिका ॥ २५ ॥</p>
<p>अनेन अस्मि प्रार्थितेति शेषः ॥ २५ ॥</p>
<p>अबला वा कुमारी वा जारं न रतिरोधनम् ।<br>
करोति परिखिङ्गेन नाङ्गे स्वे विनिवेशितम् ॥ २६ ॥</p>
<p>अबला पत्या ऊढा तत्पारतन्त्र्यात्स्वातन्त्र्यबलहीना । कुमारी अनूढा वा तरुणी एकान्ते<br>
जारं प्राप्य रतेः रोधनं प्रतिबन्धं न करोत्येव । अयं स्त्रीस्वभाव इत्यर्थः ।<br>
परिखिङ्गेन परिहृतजारेण तु दैवात्सम्पन्नरतिविघ्नेन स्वे अङ्गे देहे<br>
मनःप्राणादीनां विनिवेशितम् । भावे क्तः । स्थैर्यं न करोति । तरलतरमनःप्राणा<br>
भूत्वा सन्तप्यत इत्यर्थः ॥ २६ ॥</p>
<p>स्त्रियः सुन्दरतां याताः पुरःपुंसामसङ्गमे ।<br>
मन्युर्निषेध आक्रान्दः सतीत्वं किं करिष्यति ॥ २७ ॥</p>
<p>स्त्रीणां हि पुंवशीकारसमर्थसौन्दर्यालाभ एवैकः पुंसामसमागमे<br>
हेतुर्नान्यः । यदि स्त्रियः पुंवशीकारसमर्थां सुन्दरतां सुन्दरतां याताः<br>
प्राप्ता एकान्ते च पुंसां पुरो भवन्ति तदा तासामसङ्गमे न कश्चिद्धेतुः ।<br>
नन्वग्निसाक्षिकतया विवाहितस्य भर्तुर्मन्युः शास्त्रीयः परपुरुषसङ्गमनिषेधो<br>
जनापवादलक्षण आक्रन्दः स्वपातिव्रत्यभङ्गश्च विवेकदृशा पर्यालोच्यमाना<br>
जारासङ्गमे हेतवः किं न स्युस्तत्राह - मन्युरिति । प्रबलतररतिरागबाधितास्ते न<br>
जारसङ्गं निरोद्धुं समर्था इति भावः ॥ २७ ॥</p>
<p>अबला स्त्री तथा बाला मूढाहमपराधिनी ।<br>
क्षन्तुमर्हसि नाथ त्वं क्षमावन्तो हि साधवः ॥ २८ ॥</p>
<p>अत एव क्षमापयामीत्याशयेनाह - अबलेति ॥ २८ ॥</p>
<p>शिखिध्वज उवाच ।</p>
<p>मन्युर्मम न बालेऽन्तर्विद्यते ख इव द्रुमः ।<br>
केवलं साधुनिन्द्यत्वान्नेच्छामि त्वामहं वधूम् ॥ २९ ॥</p>
<p>स्वे आकाशे द्रुम इव । वधूं भार्यां नेच्छामि ॥ २९ ॥</p>
<p>सुहृत्त्वेन वनान्तेषु पूर्ववत्सुखमङ्गने ।<br>
वीतरागतया नित्यं सममेव रमावहे ॥ ३० ॥</p>
<p>श्रीवसिष्ठ उवाच ।</p>
<p>एवं समतया तत्र स्थिते तस्मिञ्छिखिध्वजे ।<br>
चूडाला चिन्तयामास तत्सत्त्वेनोदिताशया ॥ ३१ ॥</p>
<p>तस्य सत्त्वेन रागद्वेषवासनाशून्यतया परीक्षितचित्तेन । उदिताशया हृष्टा ॥ ३१ ॥</p>
<p>अहो बत परं साम्यं भगवानयमागतः ।<br>
वीतरागतयाऽक्रोधो जीवन्मुक्तोऽवतिष्ठते ॥ ३२ ॥</p>
<p>अक्रोध इति च्छेदः ॥ ३२ ॥</p>
<p>नैनं हरन्ति ते भोगा न महत्योऽपि सिद्धयः ।<br>
न सुखानि न दुःखानि नापदो न च सम्पदः ॥ ३३ ॥</p>
<p>ते इन्द्रप्रार्थिता भोगाः सिद्धयश्च ॥ ३३ ॥</p>
<p>चिन्तिताः सकला एकं प्रयान्त्येनमनिन्दिताः ।<br>
मन्ये महर्द्धयः कान्ता नारायणमिवापरम् ॥ ३४ ॥</p>
<p>चिन्तिता मदभिप्रेताः सकला जीवन्मुक्तलक्षणभूताः शान्ति<br>
क्षमाधैर्यतृप्त्यादिरूपा अनिन्दिता महर्द्धय एकमेनं प्रयान्ति प्राप्नुवन्ति ।<br>
आश्रयन्तीति यावत् ॥ ३४ ॥</p>
<p>आत्मवृत्तान्तमखिलं तमेनं स्मारयाम्यहम् ।<br>
कुम्भरूपमिदं त्यक्त्वा चूडालैव भवाम्यहम् ॥ ३५ ॥</p>
<p>तमेवङ्गुणविशिष्टत्वात्स्ववृत्तान्तस्मारणयोग्यभूतमेनं प्रति स्मारयामि ॥ ३५ ॥</p>
<p>इति सञ्चिन्त्य चूडाला चूडालावपुरक्षता ।<br>
दर्शयामास तत्राशु त्यक्त्वा मदनिकावपुः ॥ ३६ ॥</p>
<p>तस्मान्मदनिकादेहाच्चूडाला निर्गतेव सा ।<br>
बभावस्य पुरो युक्ता निर्गतेव समुद्गकात् ॥ ३७ ॥</p>
<p>युक्ता योगधारणावती समुद्गकात्सम्पुटकान्निर्गतेव ॥ ३७ ॥</p>
<p>तां ददर्शानवद्याङ्गीं पुनः प्रणयपेशलाम् ।<br>
कान्तां मदनिकामेव चूडालां दयितां स्थिताम् ॥ ३८ ॥</p>
<p>प्रणये भर्तृचित्तानुरञ्जने पेशलां चतुराम् । दयितां पूर्वदयिताम् ॥ ३८ ॥</p>
<p>समुदितामिव माधवपद्मिनीमुपगतामिव भूमितलाच्छ्रियम् ।<br>
प्रकटितामिव रत्नसमुद्गकात्परिददर्श निजां दयितां नृपः ॥ ३९ ॥</p>
<p>माधवे वसन्ते समुदितां पद्मिनीं कमलिनीमिव । अथवा समुदितां<br>
समृद्धामाविर्भूतां वा माधवस्य विष्णोः पद्मिनीं पद्महस्तां श्रियमिव ।<br>
रामावतारावसाने रामस्य विष्णुभावे प्राक्सीतात्वेन भूमितलप्रविष्टां ततो<br>
भूमितलात्पुनरुपगतां श्रियमिव रत्नसम्पुटकात्प्रकटितां रत्नश्रियमिव च<br>
नृपो निजां दयितां चूडालां परिददर्श । पुरो ददर्शेत्यर्थः ॥ ३९ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
चू० चूडालास्वरूपदर्शनं नामाष्टोत्तरशततमः सर्गः १०८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चूडालास्वरूपदर्शनं नामाष्टोत्तरशततमः सर्गः ॥ १०८ ॥</p>
<p>नवाधिकशततमः सर्गः १०९ ॥</p>
<p>श्रीवसिष्ठ उवाच ।</p>
<p>अथ तां दयितां दृष्ट्वा विस्मयोत्फुल्ललोचनः ।<br>
शिखिध्वज उवाचेदमाश्चर्याकुलया गिरा ॥ १ ॥</p>
<p>दृष्ट्वा दृष्ट्वा नृपो ध्यानाद्बुद्ध्वा सर्वं सुविस्मितः ।<br>
तुष्टः प्रशस्य चूडालामालिङ्ग्यात्रानयन्निशाम् ॥</p>
<p>इदं वक्ष्यमाणम् ॥ १ ॥</p>
<p>का त्वमुत्पलपत्राक्षि कुतः प्राप्तासि सुन्दरि ।<br>
किमिहासि कियत्कालं किमर्थमिह तिष्ठसि ॥ २ ॥</p>
<p>कुम्भादिरूपेण त्वमेव किमिहासि । कियत्कालं किमर्थं वा इह मत्सन्निधौ तिष्ठसि ।<br>
यद्यपि कुम्भः स्थितिकालप्रमाणं जानात्येव तथाप्यस्या वेषान्तरेण<br>
कुम्भागमनात्प्रागपि स्थितिसम्भावनात्कियत्कालमिति प्रश्नः ॥ २ ॥</p>
<p>अङ्गेन व्यवहारेण स्मितेनानुनयेन च ।<br>
मम जायाविलासेन तत्कलेवोपलक्ष्यसे ॥ ३ ॥</p>
<p>अङ्गेन अवयवसंस्थानेन तच्चेष्टालक्षणव्यवहारेण अनुनयेन<br>
प्रेमवाक्प्रबन्धशैल्या मम जायायाश्चूडालायाः प्रसिद्धेन विलासेन तस्याः कला<br>
मूर्तिरिव उपलक्ष्यसे दृश्यसे ॥ ३ ॥</p>
<p>चूडालोवाच ।</p>
<p>एवमेव प्रभो विद्धि चूडालास्मि न संशयः ।<br>
अकृत्रिमेण देहेन लब्धोऽस्यद्य मया स्वयम् ॥ ४ ॥</p>
<p>अकृत्रिमेण सहजेन ॥ ४ ॥</p>
<p>कुम्भादिदेहनिर्माणैस्त्वां बोधयितुमेव मे ।<br>
प्रपञ्चः शतशाखत्वमिह यातो वनान्तरे ॥ ५ ॥</p>
<p>यदा राज्यन्न् परित्यज्य मोहेन तपसे वनम् ।<br>
त्वमागास्तत्प्रभृत्येव त्वद्बोधायाहमुद्यता ॥ ६ ॥</p>
<p>तत्प्रभृति तदाप्रभृत्येव ॥ ६ ॥</p>
<p>अनेन कुम्भदेहेन मयैव त्वं विबोधितः ।<br>
कुम्भादिदेहनिर्माणं त्वां बोधयितुमेव मे ॥ ७ ॥</p>
<p>मायया न तु कुम्भादि किञ्चित्सत्यं महीपते ।<br>
अथो विदितवेद्यस्त्वं ध्यानेनैतदखण्डितम् ॥ ८ ॥</p>
<p>सत्यमकाल्पनिकम् । ध्यायेन प्रागुक्तयोगधारणया ॥ ८ ॥</p>
<p>सर्वं पश्यसि तत्त्वज्ञ ध्यानेनाश्ववलोकय ।<br>
अथ चूडालयेत्युक्तो बद्ध्वा परिकरं नृपः ॥ ९ ॥</p>
<p>पश्यसि द्रक्ष्यसि । परिकरं तादृशधारणानुकूलासनादि ॥ ९ ॥</p>
<p>आत्मोदन्तं विशेषेण ध्यानेनामलमैक्षत ।<br>
अभिराज्यपरित्यागाच्चूडालादर्शनावधि [आस्स्व राज्य इति पाठः ।] ॥ १० ॥</p>
<p>अभि उपरि ॥ १० ॥</p>
<p>सर्वं मुहूर्तध्यानेन चात्मोदन्तं ददर्श सः ।<br>
आराज्यसम्परित्यागाद्वर्तमानक्षणक्रमम् ॥ ११ ॥</p>
<p>आवर्तमानक्षणक्रममिति अत्राप्याङ्नूकृष्यते ॥ ११ ॥</p>
<p>सर्वमालोक्य भूपालो विरराम समाधितः ।<br>
समाधिविरतो हर्षविकासिनयनाम्बुजः ॥ १२ ॥</p>
<p>विसार्य तरसा बाहू पुलकोज्ज्वलतां गतौ ।<br>
गलदङ्गं घनस्नेहन्न् मुञ्चद्बाष्पं स्फुरत्स्पृहम् ॥ १३ ॥</p>
<p>पुलकोज्ज्वलतां गतौ बाहू विसार्य प्रसार्य आलिलिङ्गेति परेणान्वयः ॥ गलदङ्गं<br>
छिन्नावयवम् । चत्वारि क्रियाविशेषणानि ॥ १३ ॥</p>
<p>आलिलिङ्ग चिरं कान्तां नकुलो नकुलीमिव ।<br>
तयोरालिङ्गने तस्मिंस्तत्र भावो बभूव यः ॥ १४ ॥</p>
<p>भावशब्देनात्राभिव्यक्तः परस्परानुरागलक्षणः स्थायिभावः । यो यादृशो<br>
वाचामगोचरः परमानन्दरूपः शृङ्गाररसो बभूव स वासुकिजिह्वाभिरपि<br>
वक्तुं न शक्यत इत्यन्वयः ॥ १४ ॥</p>
<p>न स वासुकिजिह्वाभिर्वक्तुं हर्षेण शक्यते ।<br>
दिविस्थाविव पङ्केन कृताविअ मिलत्तनू ॥ १५ ॥</p>
<p>दिविस्थौ चन्द्रसूर्यावमायामिव मिलत्तनू पङ्केनार्द्रमृदा कृताविव ॥ १५ ॥</p>
<p>शैलाविव समुत्कीर्णौ श्लिष्टावास्तां चिरं प्रियौ ।<br>
मुहूर्तेन गलद्धर्मजलौ पुलकपीवरौ ॥ १६ ॥</p>
<p>शैलौ एकशिलासमुत्कीर्णपरस्परालिङ्गितमूर्ती इव श्लिष्टौ मिलितौ चिरमास्ताम् ॥ १६ ॥</p>
<p>बाहू विश्लथतामीषन्निन्यतुस्तौ शनैः प्रियौ ।<br>
अमृतापूर्णहृदयौ संशून्यहृदयोपमौ ॥ १७ ॥</p>
<p>आनन्दातिशयेन मनसो जडीभावेन<br>
तत्सद्भावव्यञ्जकलिङ्गादर्शनात्संशून्यहृदयोपमौ ॥ १७ ॥</p>
<p>उन्मुक्तभुजमास्तां तावलक्षस्थितलोचनम् ।<br>
घनानन्दक्षणं स्थित्वा तूष्णीं प्रणयपेशलम् ॥ १८ ॥</p>
<p>लक्ष्ये लोचनस्थैर्यहेतोर्मनसो जडीभावादेवालक्षस्थितलोचनं यथा स्यात्तथा<br>
आस्ताम् । प्रणयपेशलं यथा स्यात्तथा कान्तां प्रति उवाचेति परेणान्वयः ॥ १८ ॥</p>
<p>कान्तां चिबुकसंलग्नकरः प्रोवाच भूपतिः ।<br>
अत्यन्तमधुरस्निग्धः कान्तः स्वकुलयोषिताम् ॥ १९ ॥</p>
<p>पुण्यश्च रतिनिष्पन्दः स्वादुर्नामामृतादपि ।<br>
कियत्प्रमाणस्तन्वङ्ग्या त्वया बालेन्दुमुग्धया ॥ २० ॥</p>
<p>रतिनिष्पन्दोऽनुरागरसोऽत्यन्तमाधुर्यादिविशेषणचतुष्टयविशिष्टः कियत्प्रमाणो<br>
विस्तीर्ण इति यावत् ॥ २० ॥</p>
<p>अनुभूतश्चिरं क्लेशो भर्तुरर्थेन दारुणः ।<br>
एवं दुरुत्तरात्तस्मात्संसारकुहरादहम् ॥ २१ ॥</p>
<p>भर्तुरर्थेन पुरुषार्थसिद्धिप्रयोजनेन हेतुना ॥ २१ ॥</p>
<p>उत्तारितो यया बुद्ध्या सा हि केनोपमीयते ।<br>
अरुन्धती शची गौरी गायत्री श्रीः सरस्वती ॥ २२ ॥</p>
<p>यया भर्तृस्नेहबुद्ध्या । सा बुद्धिः ॥ २२ ॥</p>
<p>समस्ताः पेलवायन्ते तव तन्व्या गुणश्रिया ।<br>
धीः श्रीः कान्तिः क्षमा मैत्री करुणाद्यास्तु सुन्दरि ॥ २३ ॥</p>
<p>धीः श्रीरित्याद्या दक्षकन्या आकारेण सौन्दर्येण कान्तासु स्त्री श्रेष्ठाः<br>
प्रसिद्धास्तास्वपि त्वं प्रथमा श्रेष्ठा सतीवाभिलक्ष्यसे इति परेणान्वयः ॥ २३ ॥</p>
<p>कान्तास्वाकारकान्तासु प्रथमेवाभिलक्ष्यसे ।<br>
परेणाध्यवसायेन त्वयाहमवबोधितः ॥ २४ ॥</p>
<p>केन प्रत्युपकारेण परितुष्यति ते मनः ।<br>
मोहादनादिगहनादनन्तगहनादपि ॥ २५ ॥</p>
<p>कृतार्थायास्ते मनः केन प्रत्युपकारेण परितुष्यति । येन तुष्यति तादृशः<br>
प्रत्युपकारो दुर्लभ इति भावः ॥ २५ ॥</p>
<p>पतितं व्यवसायिन्यस्तारयन्ति कुलस्त्रियः ।<br>
शास्त्रार्थगुरुमन्त्रादि तथा नोत्तारणक्षमम् ॥ २६ ॥</p>
<p>शास्त्रार्थेत्यादिरतिशयोक्तिः प्रशंसार्था ॥ २६ ॥</p>
<p>यथैताः स्नेहशालिन्यो भर्तॄणां कुलयोषितः ।<br>
सखा भ्राता सुहृद्भृत्यो गुरुर्मित्रं धनं सुखम् ॥ २७ ॥</p>
<p>शास्त्रमायतनं दासः सर्वं भर्तुः कुलाङ्गनाः ।<br>
सर्वदा सर्वयत्नेन पूजनीयाः कुलाङ्गनाः ॥ २८ ॥</p>
<p>लोलद्वयसुखं सम्यक्सर्वं यासु प्रतिष्ठितम् ।<br>
निरिच्छायाः प्रयातायाः पारं संसारवारिधेः ॥ २९ ॥</p>
<p>निरिच्छायाः कृतकृत्यायास्ते प्रत्युपकारेऽहमसमर्थ इत्याह - निरिच्छाया इति ॥<br>
२९ ॥</p>
<p>कथमस्योपकारस्य करिष्ये ते प्रतिक्रियाः ।<br>
मन्ये कुलाङ्गनां लोके लोके सर्वास्त्वयाधुना ॥ ३० ॥</p>
<p>कुलाङ्गनां मन्ये त्वामिति शेषः । लोके प्रसिद्धाः सर्वाः कुलाङ्गनास्त्वयाऽधुना<br>
जिता इति शेषः ॥ ३० ॥</p>
<p>नारीसौजन्यचर्चासु व्यपदेश्या भविष्यसि ।<br>
त्वां निर्मितवतो धातुर्गुणजालातिशायिनीम् ॥ ३१ ॥</p>
<p>नारीणां सौजन्यादिगुणोत्कर्षचर्चासु प्रथमव्यपदेश्या भविष्यसि ॥ ३१ ॥</p>
<p>मन्ये प्रकुपिता नूनमरुन्धत्यादिकाः स्त्रियः ।<br>
सती त्वं रूपसौजन्यगुणरत्नसमुद्गिके ॥ ३२ ॥</p>
<p>स्वापेक्षया गुणजालैरतिशायिनीं त्वां निर्मितवतो धातुर्विषये प्रकुपिता इत्यन्वयः ।<br>
त्वमेव सती पतिव्रता ॥ ३२ ॥</p>
<p>एहि मे त्वद्गुणोत्कस्य पुनरालिङ्गनं कुरु ।</p>
<p>श्रीवसिष्ठ उवाच ।</p>
<p>इत्युक्त्वा मृगशावाक्षीं चूडालां तां शिखिध्वजः ॥ ३३ ॥</p>
<p>आलिलिङ्ग पुनर्गाढं नकुलो नकुलीमिव ।</p>
<p>चूडालोवाच ।</p>
<p>देव शुष्कक्रियाजालपरे त्वय्याकुलात्मनि ॥ ३४ ॥</p>
<p>भूयोभूयो भृशमहं त्वदर्थं दुःखिताभवम् ।<br>
तेन त्वदवबोधात्मा स्वार्थ एवोपपादितः ॥ ३५ ॥</p>
<p>मया तदत्र किं देव करोषि मम गौरवम् ।</p>
<p>शिखिध्वज उवाच ।</p>
<p>त्वया यथा वरारोहे स्वार्थः सम्पाद्यते शुभः ॥ ३६ ॥</p>
<p>तमिदानीं तथा सर्वाः साधयन्तु कुलाङ्गनाः ।</p>
<p>चूडालोवाच ।</p>
<p>बुध्यसे कान्त विश्रान्तो जगज्जालतटे विभो ॥ ३७ ॥</p>
<p>साधयन्त्वित्याशीः काकुर्वा । साधयितुं न शक्नुवन्तीत्यर्थः । जगल्लक्षणस्य जालस्य<br>
तटे परावधौ विश्रान्तः संस्तत्त्वतो बुध्यसे कच्चिदिति व्यवहितेनान्वयः ॥ ३७ ॥</p>
<p>अद्य तं प्राक्तनं किञ्चिन्मोहं समनुपश्यसि ।<br>
इदं करोमि नेदं तु प्राप्नोमीदमिति स्थितिम् ॥ ३८ ॥</p>
<p>तं प्राक्तनं पयोव्रतोपवासादिमोहं किञ्चित्तुच्छं समनुपश्यसि कच्चित् ॥ ३८ ॥</p>
<p>अन्तर्हससि तां कच्चिद्दशापेलवतां धियः ।<br>
तास्तुच्छतृष्णाकलनास्ताः सङ्कल्पकुकल्पनाः ॥ ३९ ॥</p>
<p>धियः अपक्वदूशया पेलवतां कोमलताम् ॥ ३९ ॥</p>
<p>त्वयि नाद्यावलोक्यन्ते देव व्योम्नीव पर्वताः ।<br>
किं त्वमद्याङ्ग सम्पन्नः किन्निष्ठोऽसि किमीहसे ॥ ४० ॥</p>
<p>कथं पश्यसि पाश्चात्यं देहचेष्टाक्रमं विभो ।</p>
<p>शिखिध्वज उवाच ।</p>
<p>सुमनःपूर्णनीलाब्जमालासारविलोचने ॥ ४१ ।</p>
<p>कथं कीदृशं किं सत्यमुत तुच्छमित्यर्थः । सुमनोभिः पूर्णां नीलाब्जमालां<br>
सरतः सादृश्यादनुसरतस्तथाविधे विलोचने यस्यास्तथाविधे हे चूडाले ॥ ४१ ॥</p>
<p>त्वमेव यस्य यस्यान्तस्तत्तस्याहमुपास्थितः ।<br>
निरीहोऽस्मि निरंशोऽस्मि नभःस्वच्छोऽस्मि निस्पृहः ॥ ४२ ॥</p>
<p>मम प्रत्यगात्मभूता त्वमेव सा त्वं मोहस्य विवेकस्य तत्त्वदर्शनस्य वा यस्य<br>
यस्यान्तःप्रकाशकतया स्थिता तत्तस्य तस्यान्तः अहमपि उप<br>
परमसमीपभूतप्रत्यगात्मतया आस्थितः । तथा चेदानीं त्वं यथा पश्यसि<br>
तथैवाहं पश्यामीति स्वानुभवेनैव ममापि स्थितिर्ज्ञातव्येत्यर्थः । तामेव<br>
प्रपञ्च्य दर्शयति - निरीह इत्यादिना ॥ ४२ ॥</p>
<p>शान्तोऽहमर्थरूपोऽस्मि चिरायाहमहं स्थितः ।<br>
तां दशामुपयातोऽस्मि यतश्चित्तैकवर्त्मनि ॥ ४३ ॥</p>
<p>अर्थरूपः परमार्थसत्स्वरूपः अनहमि देहादौ अहम्भ्रमं त्यक्त्वा चिराय<br>
बहुकालोत्तरं वस्तुतो योऽहं स एवाहं भूत्वा स्थित इत्यर्थः । अहं<br>
प्रत्यक्प्रवणचित्तैकवर्त्मन्यधिष्ठितस्तां निरतिशयानन्ददशामुपयातोऽस्मि यां<br>
प्रयत्नसहस्रैरपि प्रतिषेद्धुं प्रवृत्ता हरिहरादयो महाप्रभावा अपि न<br>
प्रतिषेधन्ति न निरसितुं शक्नुवन्ति । तस्य ह न देवाश्च नाभूत्या ईशते आत्मा<br>
ह्येषां स भवति इति श्रुतेः । अहेयस्यात्मनो हापनाघटनाच्चेति भावः ॥ ४३ ॥</p>
<p>प्रतिषेधन्ति सहसा न यां हरिहरादयः ।<br>
न किञ्चिन्मात्रचिन्मात्रनिष्ठोऽस्मि स्वस्थ आस्थितः ॥ ४४ ॥</p>
<p>भ्रमेणाहं विमुक्तोऽस्मि संसारेणालिलोचने ।<br>
न तुष्टोस्मि न खिन्नोऽस्मि नायमस्मि न चेतरत् ॥ ४५ ॥</p>
<p>अयं दृश्यः कार्यवर्गः । इतरत् कारणम् ॥ ४५ ॥</p>
<p>न स्थूलोऽस्मि न सूक्ष्मोऽस्मि सत्यमस्मि च सुन्दरि ।<br>
तेजोबिम्बात्प्रयातेन भित्तावपतितेन च ॥ ४६ ॥</p>
<p>सत्यमबाधितवस्तु । तेजोबिम्बात्सूर्यादिमण्डलाद्बहिः प्रयातेन भित्तावपतितेन च<br>
नभोमात्रविसारिणा प्रकाशेनालोकेन ॥ ४६ ॥</p>
<p>क्षयातिशयमुक्तेन प्रकाशेनास्मि वै समः ।<br>
शान्तोस्मि साम्यं नेतास्मि स्वस्थोस्मि विगताशयः ॥ ४७ ॥</p>
<p>जगतः सर्वं वैषम्यं निरस्य साम्यं नेतास्मि । विगताशयो निर्मनस्कः ॥ ४७ ॥</p>
<p>परिनिर्वाण एवास्मि सदृशोऽस्मि पतिव्रते ।<br>
यत्तदस्मि तदेवास्मि वक्तुं शक्नोमि नेतरत् ॥ ४८ ॥</p>
<p>हे पतिव्रते । सतीव्रते इति पाठे सतीनां व्रतमिव व्रतं यस्या इति व्युत्पत्त्या पतिव्रते<br>
इत्येवार्थः । अथवा सत्यास्तव स्वरूपनिष्ठालक्षणे व्रते सदृशस्तुल्यशीलो<br>
भर्तास्मीत्यर्थः ॥ ४८ ॥</p>
<p>तरङ्गतरलापाङ्गे गुरुस्त्वं मे नमोऽस्तु ते ।<br>
प्रसादेन विशालाक्ष्यास्तीर्णोऽस्मि भवसागरात् ॥ ४९ ॥</p>
<p>पुनर्मलं न गृह्णामि शतध्मातसुवर्णवत् ।<br>
शान्तः स्वस्थो मृदुर्यत्तो वीतरागो निरंशधीः ॥ ५० ॥</p>
<p>शतवारं ध्मातमग्नौ शोधितं यत्सुवर्णं तद्वत् । यत्तः<br>
स्वरूपनिष्ठायामत्यन्तोद्युक्तः । निरंशा निर्वासना धीर्यस्य ॥ ५० ॥</p>
<p>सर्वातीतः सर्वगश्च खमिवायमहं स्थितः ।</p>
<p>चूडालोवाच ।</p>
<p>एवं स्थिते महासत्त्व प्राणेश हृदयप्रिय ॥ ५१ ॥</p>
<p>किमिदानीं प्रभो ब्रूहि रोचते ते महामते ।</p>
<p>शिखिध्वज उवाच ।</p>
<p>प्रतिषेधं न जानामि न जानाम्यभिवाञ्छितम् ॥ ५२ ॥</p>
<p>इदं न रोचत इति प्रतिषिध्यत इति प्रतिषेधः कर्मणि घञ् । तं न जानामि ॥ ५२ ॥</p>
<p>यदाचरसि तन्वि त्वं कदाचिद्वेद्मि तत्तथा ।<br>
यद्यन्मतं ते सकलं तथास्त्वविकलं प्रिये ॥ ५३ ॥</p>
<p>कदाचित् व्युत्थानकाले । मतमभिमतम् ॥ ५३ ॥</p>
<p>न किञ्चिदनुसन्धातुं जानाम्यम्बरसुन्दरः ।<br>
यदेव किञ्चिज्जानासि तदेव कुरु सुन्दरि ॥ ५४ ॥</p>
<p>अम्बरमाकाशमिव निर्लेपौदासीन्यपूर्णतासुन्दरः । जानासि कर्तव्यतयेति शेषः ॥ ५४ ॥</p>
<p>तदेव धारयिष्यामि प्रतिबिम्बं यथा मणिः ।<br>
चेतसा गलितेष्टेन यथाप्राप्तमनिन्दितम् ॥ ५५ ॥</p>
<p>धारयिष्यामि हृदि सम्मन्तास्मीति यावत् । गलितमिष्टं इच्छा तद्विषयजातं<br>
यस्मात्तथाविधेन । इष्टग्रहणमनिष्टस्याप्युपलक्षणम् ॥ ५५ ॥</p>
<p>न स्तौमि न च निन्दामि यदिच्छसि तदाचर ।</p>
<p>चूडालोवाच ।</p>
<p>यद्येवं तन्महाबाहो समाकर्णय मन्मतम् ॥ ५६ ॥</p>
<p>आकर्ण्य जीवन्मुक्तात्मंस्तदेवाहर्तुमर्हसि ।<br>
सर्वत्रैक्यावबोधेन मौर्ख्यक्षयभुवान्विताः ॥ ५७ ॥</p>
<p>आहर्तुमाचरितुम् ॥ ५७ ॥</p>
<p>निरिच्छास्तावदाकाशविशदाः संस्थिता वयम् ।<br>
यादृगेषणमस्माकं तादृशं तदनेषणम् ॥ ५८ ॥</p>
<p>एषणं राज्यभोगाद्यपेक्षणम् ॥ ५८ ॥</p>
<p>यत्प्राणानैषणे कोऽत्र चिन्मात्रोऽभ्यसते हि कः ।<br>
तस्मादाद्यन्तमध्येषु ये वयं पुरुषोत्तम ॥ ५९ ॥</p>
<p>तत्रोपपत्तिमाह - यदिति । यद्यस्मात्कारणात्प्राणानां चक्षुरादीनां<br>
मुख्यप्राणस्य च स्वस्वोचितविषयानेषणे सत्यत्र परमात्मनि कोऽतिशयः । न<br>
चाज्ञानामिव तत्त्वविदोऽन्तःकरणदेहेन्द्रियादितादात्म्याध्यासोऽस्ति येनेन्द्रियाणां<br>
विषयभोगाभ्यासेन मालिन्ये आत्मनोऽपि मालिन्यप्रसक्तिः । निष्क्रियासङ्गचिन्मात्रभूतो<br>
हि तत्त्ववित् को भोगानभ्यसते । न कश्चिदित्यर्थः ।<br>
अस्यतेर्विकरणपदव्यत्ययश्छान्दसः । तस्मात्प्रारब्धभोगमात्रेण<br>
तदभ्यासव्यसनमालिन्याप्रसक्तेस्तद्भोगादौ तद्भोगान्ते मध्ये तदन्तराले च वयं<br>
ये यत्स्वभावास्ते तत्स्वभावा एव प्रारब्धशेषमेकं भोगेन परित्यज्य क्षपयित्वा<br>
स्थिता न तु किञ्चिदन्यथाभूता अन्ये वा भविष्याम इत्यर्थः ॥ ५९ ॥</p>
<p>शेषमेकं परित्यज्य त एवेमे स्थिता वयम् ।<br>
राज्येन साम्प्रतेनेमं कालं नीत्वा क्रमेण वै ॥ ६० ॥</p>
<p>इममायुःशेषरूपं कालम् ॥ ६० ॥</p>
<p>विदेहतां प्रयास्यामः प्रभो कालेन केनचित् ।</p>
<p>शिखिध्वज उवाच ।</p>
<p>वयमाद्यन्तमध्येषु कीदृशास्तरले वद ॥ ६१ ॥</p>
<p>तस्मादाद्यन्तमध्येष्वित्यस्यार्थान्तरमपि सम्भावयंस्तं जिज्ञासमानो राजा<br>
पृच्छति - वयमिति ॥ ६१ ॥</p>
<p>शेषमेकं परित्यज्य तिष्ठामः कथमेव वा ।</p>
<p>चूडालोवाच ।</p>
<p>वयमाद्यन्तमध्येषु राजानो राजसत्तम ॥ ६२ ॥</p>
<p>तदभिप्रायानुसारेणैव चूडालापि तदर्थं वर्णयति - वयमिति ॥ ६२ ॥</p>
<p>मोहमेकं परित्यज्य भवामः पुनरेव ते ।<br>
स्व एव नगरे राजा भव त्वं स्वासने स्थितः ॥ ६३ ॥</p>
<p>तत्र शेषशब्दस्यार्थान्तरमाह - मोहमिति ॥ ६३ ॥</p>
<p>ललामो ननु कान्तानां महिषी ते भवाम्यहम् ।<br>
सनृपा मत्तवास्तव्या नृत्यन्नवनवाङ्गना ॥ ६४ ॥</p>
<p>कान्तानामन्तःपुरस्त्रीणां ललामो भूषणभूतो भवामि भविष्यामि । मता हृष्टा<br>
वास्तव्याः पुरवासिनो यस्याम् । एतदादीनि पुरीविशेषणानि<br>
मधुमासलतालक्ष्मीसाम्योपपादकानि ॥ ६४ ॥</p>
<p>सपताका ध्वनत्तूर्या पुष्पप्रकरिणी पुरी ।<br>
लसद्वल्लया समञ्जर्या रणत्पुष्पालिमालया ।<br>
मधुमासलतालक्ष्म्या चिराद्भवतु सा समा ॥ ६५ ॥</p>
<p>श्रीवसिष्ठ उवाच ।</p>
<p>इति चूडालया प्रोक्तो विहस्य स शिखिध्वजः ।<br>
प्रोवाच मधुरं वाक्यमक्षुब्धं विगतज्वरः ॥ ६६ ॥</p>
<p>एवं चेत्तद्विशालाक्षि स्वायत्ता नस्त्रिविष्टपे ।<br>
सिद्धभोगश्रियस्तासु निवसामि न किं प्रिये ॥ ६७ ॥</p>
<p>यदि ते मया सह भोगेच्छास्ति तर्हि इन्द्रेण प्रार्थिता दिव्यभोगा एव भुज्यन्तां किं<br>
मानुषैरिति राजाह - एवं चेदिति ॥ ६७ ॥</p>
<p>चूडालोवाच ।</p>
<p>न राजन्मम भोगेषु वाञ्छा नापि विभूतिषु ।<br>
स्वभावस्य वशादेव यथाप्राप्तेन मे स्थितिः ॥ ६८ ॥</p>
<p>न सुखाय मम स्वर्गो न राज्यं नापि च क्रिया ।<br>
यथास्थितमविक्षुब्धन्न् तिष्ठामि स्वस्थचेष्टिता ॥ ६९ ॥</p>
<p>इदं सुखमिदं नेति मिथुने क्षयमागते ।<br>
सममेव पदे शान्ते तिष्ठामीह यथासुखम् ॥ ७० ॥</p>
<p>मिथुने द्वन्द्वे ॥ ७० ॥</p>
<p>शिखिध्वज उवाच ।</p>
<p>युक्तमुक्तं विशालाक्षि त्वयैतत्समया धिया ।<br>
को वार्थः किल राज्यस्य ग्रहे त्यागेऽपि वा भवेत् ॥ ७१ ॥</p>
<p>सुखदुःखदशाचिन्तां त्यक्त्वा विगतमत्सरम् ।<br>
यथासंस्थानमेवेमौ तिष्ठावः स्वस्थतां गतौ ॥ ७२ ॥</p>
<p>यथासंस्थानं यथास्थितम् ॥ ७२ ॥</p>
<p>इति तत्र कथालापकथनेन तयोर्द्वयोः ।<br>
कान्तयोश्चिरदम्पत्योर्वासरस्तनुतां ययौ ॥ ७३ ॥</p>
<p>चिरदम्पत्योः प्राचीनजायापत्योः ॥ ७३ ॥</p>
<p>अथोत्थाय दिनाचारं यथाप्राप्तमनिन्दितौ ।<br>
सोत्कण्ठावप्यनुत्कण्ठौ चक्रतुः कार्यकोविदौ ॥ ७४ ॥</p>
<p>दिनाचारं सायंसन्ध्याम् । सायंसन्ध्यां सभास्करा मित्युक्तेर्दिनाचारता ।<br>
परस्परेप्सितसम्भोगाय सोत्कण्ठावपि निर्वासनत्वादनुत्कण्ठौ ॥ ७४ ॥</p>
<p>स्वर्गसिद्धिमनादृत्य तस्थतुः पूर्णचेतसौ ।<br>
एकस्मिन्नेव शयने तैस्तैः प्रणयचेष्टितैः ।<br>
सा व्यतीयाय रजनी तयोर्जीवद्विमुक्तयोः ॥ ७५ ॥</p>
<p>तद्भोगमोक्षसुखमुत्तमयोः स्वयं समाशंसतोः<br>
प्रणयवाक्यविलासगर्भम् ।<br>
उत्कण्ठतां प्रणयिनोर्धियमानयन्ती दीर्घा मुहूर्तवदसौ रजनी जगाम ॥ ७६<br>
॥</p>
<p>तत्परस्परानुभवसिद्धभोगमोक्षसुखं स्वयं प्रणयवाक्यविलासगर्भं यथा<br>
स्यात्तथा आशंसतोः कथयतोस्तयोर्धियमुत्कण्ठतां सोत्कण्ठतामानयन्ती<br>
प्रापयन्ती रजनी दीर्घापि मुहूर्तवज्जगामेत्यर्थः ॥ ७६ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० चू०<br>
चूडालाप्रकटीकरणं नाम नवोत्तरशततमः सर्गः ॥ १०९ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
चूडालाप्रकटीकरणं नाम नवोत्तरशततमः सर्गः ॥ १०९ ॥</p>
<h1 id="११०">११०</h1>
<p>दशाधिकशततमः सर्गः ११०</p>
<p>श्रीवसिष्ठ उवाच ।</p>
<p>ततः समुदिते सूर्ये वितमस्यम्बरे स्थिते ।<br>
समुद्गकादिव जगन्मणौ तस्मिन्विनिर्गते ॥ १ ॥</p>
<p>सहसङ्कल्पसैन्येन गजेन स्वपुरं गतौ ।<br>
तौ कृत्वा सुचिरं राज्यं विमुक्ताविति वर्ण्यते ॥</p>
<p>समुद्गकात्समुद्गते जगत्प्रकाशकमणाविव समुदिते सूर्ये वितमस्यम्बरे स्थिते सति ॥<br>
१ ॥</p>
<p>विकसत्यरुणोपान्ते चक्षुषीवाम्बुजाकरे ।<br>
आचारेष्विव लोकेषु प्रसृतेष्वर्करश्मिषु ॥ २ ॥</p>
<p>जनानामरुणोपान्ते चक्षुषीवाम्बुजाकरे विकसति सति ॥ २ ॥</p>
<p>दम्पती तौ समुत्थाय कृतसन्ध्याक्रमौ स्थितौ ।<br>
पत्रासने मृदुस्निग्धे कान्तौ काञ्चनकन्दरे ॥ ३ ॥</p>
<p>अथोत्थायात्र चूडाला रत्नकुम्भं पुरःस्थितम् ।<br>
कान्ता सङ्कल्पयामास पूर्णं सप्ताब्धिवारिभिः ॥ ४ ॥</p>
<p>सप्ताब्धिवारिभिः पूर्णं पुरःस्थितं रत्नकुम्भं राज्याभिषेकाय सङ्कल्पयामास<br>
॥ ४ ॥</p>
<p>तेन मङ्गलकुम्भेन तं पूर्वाभिमुखं स्थितम् ।<br>
भार्या भर्तारमेकान्ते स्वराज्येऽभिषिषेच सा ॥ ५ ॥</p>
<p>तं राजानम् ॥ ५ ॥</p>
<p>सङ्कल्पोपगते हैमे स्वभिषिक्तं स्वविष्टरे ।<br>
स्थितं प्रोवाच तन्वी सा चूडाला देवरूपिणी ॥ ६ ॥</p>
<p>सङ्कल्पमात्रेणोपगते स्वयोग्यविष्टरे सिंहासने ॥ ६ ॥</p>
<p>केवलं मौनमुत्सृज्य तेजः शान्तमिदं प्रभो ।<br>
अष्टानां लोकपालानां तेजस्त्वं भर्तुमर्हसि ॥ ७ ॥</p>
<p>मौनं मुनियोग्यमिदं शान्तं तेज उत्सृज्य शासनयोग्यमिन्द्रादीनां तेजो<br>
भर्तुमर्हसि ॥ ७ ॥</p>
<p>चूडालयेति सम्प्रोक्तो वने राजा शिखिध्वजः ।<br>
वदन्नेवं करोमीति महाराजत्वमाययौ ॥ ८ ॥</p>
<p>अथ प्रतीहारपदे तिष्ठन्तीमाह मानिनीम् ।<br>
अद्य देवीपदे राज्ञीं त्वां करोम्यभिषेकिनीम् ॥ ९ ॥</p>
<p>पट्टाभिषेकाभावात्प्रतीहारपदं द्वारपालस्थानं तत्र विनयात्तिष्ठन्तीम् ।<br>
देवीपदे कृताभिषेकास्थाने ॥ ९ ॥</p>
<p>इत्युक्त्वा सरसि स्नाप्य महादेवीपदे तथा ।<br>
अभिषिक्तां नृपः कृत्वा स तामाह निजां प्रियाम् ॥ १० ॥</p>
<p>प्रिये कमलपत्राक्षि क्षणात्सङ्कल्पसम्भवम् ।<br>
महाविभवमुद्दामं सन्यमाहर्तुमर्हसि ॥ ११ ॥</p>
<p>योगसिद्ध्या तव सत्यसङ्कल्पात्सम्भवम् ।<br>
भूषणालङ्कारशस्त्रास्त्रादिभिर्महाविभवं बह्वक्षौहिणीपरिमाणैरुद्दामम् ॥ ११<br>
॥</p>
<p>इति कान्तवचः श्रुत्वा चूडाला वरवर्णिनी ।<br>
सैन्यं सङ्कल्पयामास प्रावृड्घनमिवोद्भटम् ॥ १२ ॥</p>
<p>सैन्यं ददृशतुस्तत्तौ वाजिवारणसङ्कुलम् ।<br>
पताकापूरिताकाशं नीरन्ध्रीकृतकाननम् ॥ १३ ॥</p>
<p>नीरन्ध्रीकृतं निरवकाशीकृतं काननं येन ॥ १३ ॥</p>
<p>तूर्यारवध्वनच्छैलगुहागहनकोटरम् ।<br>
मौलिरत्नमहोद्द्योतविचूर्णिततमःपटम् ॥ १४ ॥</p>
<p>तूर्यारवैः प्रतिध्वनन्तः शैलगुहागहनकोटरा यस्य ॥ १४ ॥</p>
<p>तत्र गन्धद्विपवरे कृतपार्थिवमण्डले ।<br>
रक्षिते हृष्टसामन्तैरारूढो नृपदम्पती ॥ १५ ॥</p>
<p>यन्मदगन्धमन्ये द्विपा न सहन्ते स गन्धद्विपः ॥ १५ ॥</p>
<p>ततः शिखिध्वजो राजा महिष्या सममिष्टया ।<br>
पदातिरथसम्बाधं कर्षन्नतिबलो बलम् ॥ १६ ॥</p>
<p>वलं सैन्यम् ॥ १६ ॥</p>
<p>चचालाचलचालिन्या सेनया स ततो वनात् ।<br>
भिन्दन्निव रसाशैलं वात्ययेवाशु भौमया ॥ १७ ॥</p>
<p>भौमया भूत्थया ॥ १७ ॥</p>
<p>तस्मान्महेन्द्रशैलेन्द्राच्चलितः स महीपतिः ।<br>
पथि पश्यन्गिरीन्देशान्नदीर्ग्रामान्सजङ्गलान् ॥ १८ ॥</p>
<p>दर्शयन्स्वप्रियायास्तमात्मवृत्तान्तसञ्चयम् ।<br>
प्रागल्पेनैव कालेन स्वां पुरीं स्वर्गशोभनाम् ॥ १९ ॥</p>
<p>तं प्राक्तनमात्मनः स्वस्य प्राङ्गरान्निर्गतस्य मार्गे जानपदैः सह वृत्तं<br>
वृत्तान्तसञ्चयम् ॥ १९ ॥</p>
<p>तत्र ते तस्य सामन्तास्तदागमनमादृताः ।<br>
विविदुर्जयशब्देन निर्जग्मुश्चोदिताशयाः ॥ २० ॥</p>
<p>सामन्तास्तत्तद्देशाधिपत्ये निरूपिता मन्त्रिणः । उदिताशयाः सोत्कण्ठाः ॥ २० ॥</p>
<p>एकतां सम्प्रयातेन तारतूर्यनिनादिना ।<br>
बलद्वयेन तेनासौ विवेश नगरं नृपः ॥ २१ ॥</p>
<p>लाजपुष्पाञ्जलिव्रातैरावृष्टः पौरयोषिताम् ।<br>
वणिङ्मार्गमसौ पश्यन्परम्परमनुत्तमम् ॥ २२ ॥</p>
<p>लाजाञ्जलीनां पुष्पाञ्जलीनां च व्रातैः । परम्परमुत्तरोत्तरम् ॥ २२ ॥</p>
<p>पताकाध्वजसम्बाधं मुक्ताजालमनोरमम् ।<br>
नृत्यगेयपरस्त्रीकं स्वभूमावचलं स्थितम् ॥ २३ ॥</p>
<p>स्वभूमौ स्वस्थाने अचलं कैलासमिवोच्छ्रितं स्थितम् ॥ २३ ॥</p>
<p>प्रविश्याथ गृहं तैस्तैः संयुतं नृपमङ्गलैः ।<br>
सम्यक्सम्मानयामास प्रणतं प्रकृतिव्रजम् ॥ २४ ॥</p>
<p>तैस्तैर्लोकशास्त्रप्रसिद्धैर्दधिदूर्वाक्षतशङ्खवीणाछत्रचामरादिभिर्नृप##-</p>
<p>पुरोत्सवं भृशं कृत्वा दिनसप्तकमुत्तमम् ।<br>
अकरोद्राजकार्याणि स्वानि स्वान्तःपुरे नृपः ॥ २५ ॥</p>
<p>अन्तःपुरे स्वानि स्वाभिमतसमाधिभोगादीनि ॥ २५ ॥</p>
<p>दशवर्षसहस्राणि राज्यं कृत्वा महीतले ।<br>
सहचूडालया राम विरतो देहधारणात् ॥ २६ ॥</p>
<p>देहधारणाद्विरतो विदेहकैवल्यसुखे प्रतिष्ठितोऽभूदित्यर्थः ॥ २६ ॥</p>
<p>देहमुत्सृज्य निर्वाणमस्नेह इव दीपकः ।<br>
अपुनर्जन्मने राम जगामेति महामतिः ॥ २७ ॥</p>
<p>तदेव स्पष्टमाह - देहमिति । इति अनया प्रागुक्तरीत्या ॥ २७ ॥</p>
<p>दशवर्षसहस्राणि समदृष्टितया तया ।<br>
राज्यं तयाऽऽरमय्यापि निर्वाणं पदमाप्तवान् ॥ २८ ॥</p>
<p>राज्यं कृत्वा तया चूडालया सह आरमय्य आसमन्तात् क्रीडयित्वापि ॥ २८ ॥</p>
<p>विगतभयविषादो मानमात्सर्यमुक्तः प्रकृतसहजकर्मा<br>
भुक्तनीरागबुद्धिः ।<br>
इति समसमदृष्टिर्मृत्युमार्योऽथ जित्वा दशशिशिरसहस्राण्येकराज्यं<br>
चकार ॥ २९ ॥</p>
<p>भुक्तेषु भोगेषु नीरागा बुद्धिर्यस्य । समेभ्योऽपि समा दृष्टिर्यस्य । स आर्यः<br>
शिखिध्वज इति वर्णितप्रकारेण बोधेन कामलक्षणं मृत्युं जित्वा<br>
दशशिशिरर्तूपलक्षितवर्षसहस्राणि जम्बूद्वीपे एकराजस्य भाव ऐकराज्यं चकार ॥<br>
२९ ॥</p>
<p>भुक्त्वा भोगाननेकान्भुवि सकलमहीपालचूडामणित्वे स्थित्वा वै दीर्घकालं<br>
परममृतपदं प्राप्तवान्सत्त्वशेषः ।<br>
एवं रामागतं त्वं प्रकृतमनुसरन्कार्यजातं विशोकस्तिष्ठोत्तिष्ठ<br>
स्वयन्न् वा प्रसभमनुभवन्भोगमोक्षादिलक्ष्मीः ॥ ३० ॥</p>
<p>पूर्वार्धेन शिखिध्वजस्थितिमनूद्य तां रामाय कर्तव्यतयोत्तरार्धेनोपदिशति ##-<br>
अनेकान्भोगान्भुक्त्वा अमृतमजरं परं पदं सत्त्वं सन्मात्रं तच्छेषः सन्<br>
प्राप्तवान् । हे राम त्वमपि आगतं प्रारब्धप्राप्तं प्रकृतं कार्यजातमनुसरन्<br>
विशोकः समाधौ तिष्ठ । अथवा स्वयं प्रसभं<br>
भोगमोक्षज्ञानलक्ष्मीरनुसरन्नुत्तिष्ठ व्युत्थितस्तिष्ठ । तव समाधिव्युत्थानयोर्न<br>
फलभेदोऽस्तीत्यर्थः ॥ ३० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०<br>
शिखिध्वजनिर्वाणं नाम दशोत्तरशततमः सर्गः ॥ ११० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
शिखिध्वजनिर्वाणं नाम दशोत्तरशततमः सर्गः ॥ ११० ॥</p>
<p>चूडालोपाख्यानं [अस्य शिखिध्वजाख्यानत्वेनापि व्यवहारः ।] समाप्तम् ।</p>
<h1 id="१११">१११</h1>
<p>एकादशाधिकशततमः सर्गः १११</p>
<p>श्रीवसिष्ठ उवाच ।</p>
<p>एतत्ते सर्वमाख्यातं शिखिध्वजकथानकम् ।<br>
अनेन गच्छन्मार्गेण न कदाचन खिद्यसे ॥ १ ॥</p>
<p>राज्ञ्या राजेव पित्रात्र सर्वस्वं त्याजितः कचः ।<br>
अन्तेऽहङ्कारसन्त्यागात्पूर्णोऽभूदिति वर्ण्यते ॥</p>
<p>अनेन मार्गेण गच्छन्न खिद्यसे निवृत्तसर्वखेदो भविष्यसि ॥ १ ॥</p>
<p>एतां दृष्टिमवष्टभ्य रागद्वेषविनाशिनीम् ।<br>
नित्यं नीरागया बुद्ध्या तिष्ठावष्टब्धतत्पदः ॥ २ ॥</p>
<p>बुद्ध्या अवष्टब्धं परमार्थतया दृष्टमवलम्बितं तत्पूर्णानन्दपदं येन ।<br>
भोगमोक्षमयस्तत्प्रचुरः ॥ २ ॥</p>
<p>यथा शिखिध्वजो राज्यं कृतवानेवमीदृशम् ।<br>
राम व्यवहरन्राज्ये भोगमोक्षमयो भव ॥ ३ ॥</p>
<p>शिखिध्वजक्रमेणैव यथा बोधमवाप्तवान् ।<br>
कचो बृहस्पतेः पुत्रस्तथा बुध्यस्व राघव ॥ ४ ॥</p>
<p>शिखिध्वजस्य प्रसिद्धेन सर्वत्यागक्रमेणैव कचोऽपि यथा बोधमवाप्तवांस्तथा<br>
त्वमपि बुध्यस्व ॥ ४ ॥</p>
<p>श्रीराम उवाच ।</p>
<p>बृहस्पतेर्भगवतः पुत्रोऽसौ भगवान्कचः ।<br>
यथा प्रबुद्धो भगवन्समासेन तथा वद ॥ ५ ॥</p>
<p>समासेन साकल्येन ॥ ५ ॥</p>
<p>श्रीवसिष्ठ उवाच ।</p>
<p>शृणु राजन्कथां श्रीमाञ्छिखिध्वजवदेव सः ।<br>
प्रबोधं परमं यातो देवदेशिकजः कचः ॥ ६ ॥</p>
<p>बालभावात्समुत्तीर्णः संसारोत्तरणोन्मुखः ।<br>
कचः पदपदार्थज्ञो बृहस्पतिमभाषत ॥ ७ ॥</p>
<p>बालभावात्समुत्तीर्णो निर्गतः । यौवनं प्राप्तमात्र इति यावत् । पदपदार्थज्ञः<br>
सर्वविद्यास्थानेषु निष्णातस्तत्त्वमसिवाक्यगोचरपदपदार्थज्ञश्च ॥ ७ ॥</p>
<p>कच उवाच ।</p>
<p>भगवन्सर्वधर्मज्ञ कथं संसृतिपञ्जरात् ।<br>
अस्मान्निर्गम्यते ब्रूहि जन्तुना जीवतन्तुना ॥ ८ ॥</p>
<p>जीव एव तन्तुरिव स्वबन्धसहस्रकरो यस्य तथाविधेन जन्तुना मादृशेन ॥ ८ ॥</p>
<p>बृहस्पतिरुवाच ।</p>
<p>अनर्थमकरागारादस्मात्संसारसागरात् ।<br>
उड्डीयते निरुद्वेगं सर्वत्यागेन पुत्रक ॥ ९ ॥</p>
<p>उड्डीयते शीघ्रं निर्गम्यत इति यावत् । अतिवैराग्यदार्ढ्यात्त्यक्तविषये<br>
पश्चात्तापोद्वेगरहितं यथा स्यात्तथा कृतेन सर्वत्यागेन ॥ ९ ॥</p>
<p>श्रीवसिष्ठ उवाच ।</p>
<p>इत्याकर्ण्य कचो वाक्यं पितुः परमपावनम् ।<br>
सर्वमेव परित्यज्य जगामैकान्तकाननम् ॥ १० ॥</p>
<p>बृहस्पतेस्तद्गमनं नोद्वेगाय बभूव ह ।<br>
संयोगे च वियोगे च महान्तो हि महाशयाः ॥ ११ ॥</p>
<p>महाशयाः मेरुवत्स्थिराशयाः ॥ ११ ॥</p>
<p>अथ वर्षेषु जातेषु त्रिषु पञ्चसु सोऽनघ ।<br>
पुनः प्राप महारण्ये कस्मिंश्चित्पितरं कचः ॥ १२ ॥</p>
<p>त्रिषु पञ्चसु च वर्षेषु । अष्टस्वित्यर्थः । तच्चित्तपरिपाकतारतम्यं विज्ञाय शेषं<br>
त्याजयितुमागतं पितरं प्रापेत्यर्थः ॥ १२ ॥</p>
<p>परिपूज्याभिवाद्यैनं समालिङ्गितपुत्रकम् ।<br>
अपृच्छद्वाक्पतिं भूयः स कचः कान्तया गिरा ॥ १३ ॥</p>
<p>कच उवाच ।</p>
<p>अद्येदमष्टमं वर्षं सर्वत्यागः कृतो मया ।<br>
तथापि तात विश्रान्तिं नाधिगच्छाम्यनिन्दिताम् ॥ १४ ॥</p>
<p>श्रीवसिष्ठ उवाच ।</p>
<p>एवमार्तवचस्तस्मिन्कचे वदति कानने ।<br>
सर्वमेव त्यजेत्युक्त्वा वाक्पतिर्दिवमुद्ययौ ॥ १५ ॥</p>
<p>दिवमाकाशम् ॥ १५ ॥</p>
<p>गते तस्मिन्कचो देहाद्वल्कलाद्यप्यथात्यजत् ।<br>
गतेन्द्वभ्रार्कतारेण शरद्व्योम्ना समोऽभवत् ॥ १६ ॥</p>
<p>गतेन्द्विति । सन्निहितसूर्योदयकालिकशरद्व्योम्नेति यावत् ॥ १६ ॥</p>
<p>पुनर्वर्षत्रयेणैव कस्मिंश्चित्काननान्तरे ।<br>
तत्याजाम्बुदवर्षादि शरदीव नभस्तलम् ॥ १७ ॥</p>
<p>पुनरित्याद्यर्धमुत्तरश्लोके दूयमानमना इत्यतः प्राग्योज्यम् । कथं च<br>
शरद्व्योम्ना समोऽभवत्तत्राह - तत्याजेति । क्वचिद्गिरिगुहाश्रयेणाम्बुदवर्षादि<br>
तत्याज परिजहार ॥ १७ ॥</p>
<p>उपासैको दिगन्तेषु शान्तशून्यवपुः श्वसन् ।<br>
दूयमानमनाः प्राप तमेव पितरं गुरुम् ॥ १८ ॥</p>
<p>शरदादौ तु क्वचिद्दिगन्तेषूवास । एवं दूयमानमना एष पुनर्वर्षत्रयेण<br>
कस्मिंश्चित्काननान्तरे तमेव पितरं गुरुमागतं प्राप ॥ १८ ॥</p>
<p>कृतपूजाक्रमो भक्त्या समालिङ्गितपुत्रकम् ।<br>
अपृच्छत्स कचो भूयः खेदगद्गदया गिरा ॥ १९ ॥</p>
<p>कच उवाच ।</p>
<p>तात सर्वं परित्यक्तं कन्थां वेणुलताद्यपि ।<br>
तथापि नास्ति विश्रान्तिः स्वपदे किं करोम्यहम् ॥ २० ॥</p>
<p>वेणुलता दण्डः । आदिपदात्कमण्डलुबृस्यजिनाद्यपि ॥ २० ॥</p>
<p>बृहस्पतिरुवाच ।</p>
<p>चित्तं सर्वमिति प्राहुस्तत्त्यक्त्वा पुत्र राजसे ।<br>
चित्तत्यागं विदुः सर्वत्यागं सर्वविदो जनाः ॥ २१ ॥</p>
<p>श्रीवसिष्ठ उवाच ।</p>
<p>इत्युक्त्वा वाक्पतिः पुत्रं पुप्लुवे तरसा नभः ।<br>
अन्वियेष कचश्चित्तं परित्यक्तुमखिन्नधीः ॥ २२ ॥</p>
<p>अन्वियेष अन्विष्टवान् ॥ २२ ॥</p>
<p>चिन्तयन्नप्यसौ चित्तं न यदा वेद कानने ।<br>
तदा सञ्चिन्तयामास धियैव पितरं ययौ ॥ २३ ॥</p>
<p>यदा न वेद न दृष्टवान् । चित्तस्य स्वान्वेषणविशरारुतायाः प्राक् चित्ताख्याने<br>
प्रपञ्चनादिति भावः । पितरं धिया ययौ । चिन्तितवानिति यावत् ॥ २३ ॥</p>
<p>पदार्थवृन्दं देहादि न चित्तमिति कथ्यते ।<br>
तदेतत्किं क्व वा व्यर्थं निरागस्कं त्यजाम्यहम् ॥ २४ ॥</p>
<p>ननु त्रिपुरदाहादसुराणामिव देहेन्द्रियविषयत्यागादेव चित्तत्यागः सेत्स्यति तत्राह ##-<br>
स्यादित्यनिर्णयादनागस्कं चित्तनिलयनापराधशून्यदेहादि व्यर्थं किं त्यजामि ।<br>
त्यागोऽस्य नोचित इत्यर्थः ॥ २४ ॥</p>
<p>पितुः सकाशं गच्छामि ज्ञातुं चित्तं महारिपुम् ।<br>
ज्ञात्वा तत्सन्त्यजाम्याशु ततस्तिष्ठामि विज्वरः ॥ २५ ॥</p>
<p>श्रीवसिष्ठ उवाच ।</p>
<p>इति सञ्चिन्त्य स कच उज्जगाम त्रिविष्टपम् ।<br>
वाक्पतिं प्राप्य सस्नेहं ववन्दे प्रणनाम च ॥ २६ ॥</p>
<p>अपृच्छच्चैनमेकान्ते किं चित्तं भगवन्वद ।<br>
स्वरूपं ब्रूहि चित्तस्य येन तत्सन्त्यजाम्यहम् ॥ २७ ॥</p>
<p>बृहस्पतिरुवाच ।</p>
<p>चित्तं निजमहङ्कारं विदुश्चित्तविदो जनाः ।<br>
अन्तर्योऽयमहम्भावो जन्तोस्तच्चित्तमुच्यते ॥ २८ ॥</p>
<p>चित्तविदः साक्षिणा [साक्षिणश्चित्तं पृथक्कृत्येत्यपेक्षितम् (अपेक्षितुः<br>
अपेक्षैवानपेक्षितात्र यतो यथावस्थमेव सूक्तं सुसङ्गतं चेति वयम् ।)]<br>
चित्तं पृथक्कृत्य जानन्तो जीवन्मुक्तजनाः ॥ २८ ॥</p>
<p>कच उवाच ।</p>
<p>त्रयस्त्रिंशन्महाकोटिप्रमाणस्य महामते ।<br>
गुरो गीर्वाणवृन्दस्य कथमेतद्वदेति मे ॥ २९ ॥</p>
<p>हे त्रयस्त्रिंशन्महाकोटिप्रमाणस्य गीर्वाणवृन्दस्य गुरो हे महामते बृहस्पते<br>
अहम्भाव एव चित्तमित्येतत्कथं तन्मे वद । अहङ्कारस्य लोके आत्मतयैव<br>
प्रसिद्धेस्तत्त्यागे आत्मत्यागापत्त्या नैराम्यापत्तेरिति भावः ॥ २९ ॥</p>
<p>मन्येऽस्य दुष्करस्त्यागो न सिद्धिमुपगच्छति ।<br>
कथमेष किल त्यक्तुं शक्यते योगिनां वर ॥ ३० ॥</p>
<p>नाप्यात्मनस्त्यागो वा सम्भवति अहेयस्वभावत्वादित्याशयेनाह - मन्ये इति ॥ ३० ॥</p>
<p>बृहस्पतिरुवाच ।</p>
<p>अपि पुष्पावदलनादपि लोचनमीलनात् ।<br>
सुकरोऽहङ्कृतेस्त्यागो न क्लेशोऽत्र मनागपि ॥ ३१ ॥</p>
<p>सत्यं तत्साक्ष्यपरिचये तत्त्यागो दुष्करः परिचिते तु साक्षिणि पुष्पावदलनादपि सुकर<br>
इत्याशयेन बृहस्पतिरुत्तरमाह - अपीति ॥ ३१ ॥</p>
<p>यथैतदेवं तनय तथा शृणु वदामि ते ।<br>
अज्ञानमात्रसंसिद्धं वस्तु ज्ञानेन नश्यति ॥ ३२ ॥</p>
<p>अज्ञानं शुद्धसाक्ष्यपरिचयलक्षणो मोहस्तन्मात्रसंसिद्धमहङ्कारादिवस्तु ।<br>
तच्च ज्ञानेन तत्परिचयमात्रेण ॥ ३२ ॥</p>
<p>वस्तुतो नास्त्यहङ्कारः पुत्र मिथ्याभ्रमो यथा ।<br>
असन्सन्निव सम्पन्नो बालवेतालवत्स्थितः ॥ ३३ ॥</p>
<p>बालकल्पितवेतालवद्वस्तु असन्नेव सन्निव सम्पन्नोऽज्ञदृष्ट्या स्थितः ॥ ३३ ॥</p>
<p>यथा रज्ज्वां भुजङ्गत्वं मरावम्बुमतिर्यथा ।<br>
मिथ्यावभासः स्फुरति तथा मिथ्याप्यहङ्कृतिः ॥ ३४ ॥</p>
<p>तथाहङ्कृतिरपि मिथ्या स्फुरतीत्यन्वयः ॥ ३४ ॥</p>
<p>असदेव यथा द्वित्वं मोहादिन्दौ विलोक्यते ।<br>
तथा स्फुरत्यहङ्कारो न सत्यो वाप्यसन्न च ॥ ३५ ॥</p>
<p>न च सदसन्निति शेषः ॥ ३५ ॥</p>
<p>एकमाद्यन्तरहितं चिन्मात्रममलान्तरम् ।<br>
खादप्यतितरामच्छं विद्यते सर्ववेदनम् ॥ ३६ ॥</p>
<p>सर्वप्रपञ्चमिथ्यात्वे किं विद्यते तदाह - एकमिति । सर्वमिथ्यात्वेऽपि तद्वेदनं<br>
विद्यते । तदविद्यमानतायाः साधकाभावादेवासिद्धेरिति भावः ॥ ३६ ॥</p>
<p>सर्वत्र सर्वदा सर्वप्रकाशं सर्वजन्तुषु ।<br>
तदेवैकं कचत्यम्बु विलोलास्वब्धिवीचिषु ॥ ३७ ॥</p>
<p>तदसत्त्वे जगत्प्रथानुपपत्तेरपि तदस्तीत्याह - सर्वत्रेति । अम्ब्विवेति शेषः ॥ ३७ ॥</p>
<p>अत्र कोऽयमहम्भावः कुतो वा कथमुत्थितः ।<br>
क्वाप्सु जातो रजोराशिः क्वानलादुत्थितं जलम् ॥ ३८ ॥</p>
<p>तत्र दृग्दृश्ययोर्मध्ये अयमहङ्कारः कः कुतो निमित्तात्कथं<br>
दृग्दृश्यमेलनात्प्रकारान्तरेण वा उत्थितः उभयविलक्षणस्वभावस्यास्योद्भव<br>
एव दुर्वच इत्याह - क्वेति । रजोराशिः शुष्कपांसुनिचयः ॥ ३८ ॥</p>
<p>अयन्न् सोऽहमिति व्यर्थं प्रत्ययं त्यज पुत्रक ।<br>
तुच्छं परिमिताकारं दिक्कालविवशीकृतम् ॥ ३९ ॥</p>
<p>अयं देहादिः स पित्रादितो जातोऽहम् । दिक्कालाभ्यां विवशीकृतं<br>
वृद्ध्यपक्षयादिना परिणमितम् ॥ ३९ ॥</p>
<p>दिक्कालाद्यनवच्छिन्नं स्वच्छं नित्योदितं ततम् ।<br>
सर्वार्थमयमेकार्थचिन्मात्रममलं भवान् ॥ ४० ॥</p>
<p>तर्ह्यहं कस्तत्राह - दिगिति । सर्वार्थमयं सर्वपदार्थविकारात्मना<br>
भासमानं वस्तुतस्त्वपारार्थ्यादद्वयत्वाच्चैकार्थम् ॥ ४० ॥</p>
<p>फलकुसुमदलानां सर्वदिक्संस्थितानां रस इव जगतां त्वं संस्थितः<br>
सर्वदैव ।<br>
विमलतरचिदात्मा नित्यमेवास्यनन्तः क इव कच तवाहन्निश्चयो भावमूर्तेः ॥<br>
४१ ॥</p>
<p>सर्वार्थमयमित्यस्य सर्वपदार्थसारभूतमित्यर्थान्तरं सदृष्टान्तं<br>
दर्शयन्प्रकृतं निगमयति - फलेति । सर्वदिक्षु संस्थितानां फलानां<br>
कुसुमानां दलानां पर्णानां च कारणीभूतः सारभूतश्च तरोरन्तर्गतो रस इव<br>
त्वं सर्वजगतां कारणीभूतः सारभूतश्चान्तः सर्वदैव संस्थितो<br>
विमलतरोऽनन्तश्चिदात्मैव नित्यमसि । हे कच<br>
भावमूर्तेरखण्डाद्वयसन्मात्रस्वरूपस्य तवायन्न् परिच्छिन्नोऽहन्निश्चयः क<br>
इव । न कश्चिदित्यर्थः । अथवा सर्वदिक्संस्थितानां<br>
फलकुसुमादीनामैकरस्यमापन्नो रसो मध्विव सर्वजगतां<br>
सारभूतनिरतिशयानन्दरूपः संस्थित इत्यर्थः । अतः सर्वदैव त्वमनन्तो<br>
विगतमायामलश्चिदात्मैवासीत्यादि प्राग्वत् ॥ ४१ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० कचोपाख्याने<br>
कचप्रबोधो नामैकादशोत्तरशततमः सर्गः ॥ १११ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
कचप्रबोधो नामैकादशोत्तरशततमः सर्गः ॥ १११ ॥</p>
<h1 id="११२">११२</h1>
<p>द्वादशाधिकशततमः सर्गः ११२</p>
<p>श्रीवसिष्ठ उवाच ।</p>
<p>इति प्राप्य परं योगमुपदेशमनुत्तमम् ।<br>
जीवन्मुक्तो बभूवासौ ततो देवगुरोः सुतः ॥ १ ॥</p>
<p>कचाख्यानप्रबुद्धस्य रामस्य प्रश्नतोऽत्र हि ।<br>
मिथ्यापुरुषकाख्यानं खरक्षणमुदीर्यते ॥</p>
<p>युज्यते अखण्डैक्येनावधार्यते प्रत्यगात्मा परमात्मना येन स योगस्तं<br>
तथाविधमुपदेशम् ॥ १ ॥</p>
<p>निर्ममो निरहङ्कारश्छिन्नग्रन्थिः प्रशान्तधीः ।<br>
कचो यथा स्थितो राम तथा तिष्ठाविकारवान् ॥ २ ॥</p>
<p>तथा त्वमपि तिष्ठ ॥ २ ॥</p>
<p>अहङ्कारमसद्विद्धि मैनमाश्रय मा त्यज ।<br>
असतः शशशृङ्गस्य किल त्यागग्रहौ कुतः ॥ ३ ॥</p>
<p>मैनमिति । मिथ्यात्वबुद्ध्या उपेक्षणमेव तत्त्यागो न स्वत्वनिवर्तकयत्नसापेक्ष इति<br>
भावः ॥ ३ ॥</p>
<p>असम्भवत्यहङ्कारे क्व ते मरणजन्मनी ।<br>
नभःक्षेत्रे तथा व्युप्तं केन सङ्गृह्यते फलम् ॥ ४ ॥</p>
<p>यत्नेन तदनिवारणे कथं मरणजन्मभयनिर्मोक्षस्तत्राह - असम्भवतीति ।<br>
शत्रन्तेन नञ्समासे सप्तमी । ननु कामकर्मवासनारूपबीजबलान्मरणजन्मनी कुतो<br>
न स्यातां तत्राह - नभ इति । अहङ्कारक्षेत्रे सत्येव तानि बीजानि प्ररोहन्ति न तु<br>
तद्बाधे सतीति भावः ॥ ४ ॥</p>
<p>निरंशं शान्तसङ्कल्पं सर्वभावात्मकं ततम् ।<br>
परमादप्यणोः सूक्ष्मं चिन्मात्रं त्वमनोमयम् ॥ ५ ॥</p>
<p>अहङ्कारे बाधितेऽवशिष्टः कीदृशोऽहं तत्राह - निरंशमिति ॥ ५ ॥</p>
<p>यथाम्भसस्तरङ्गादि यथा हेम्नोऽङ्गदादि च ।<br>
तदेवातदिवाभासं तथाहम्भावभावितः ॥ ६ ॥</p>
<p>ईदृशोऽहं कथमहम्भावभावितोऽभूवं तत्राह - यथेति । तथा<br>
अहम्भावभावितोऽप्यन्य इवाभात इत्यर्थः ॥ ६ ॥</p>
<p>अबोधेन जगत्सर्वं मायामयमिव स्थितम् ।<br>
बोधेन सकलं ब्रह्मरूपं सम्पद्यतेऽनघ ॥ ७ ॥</p>
<p>तत्र को हेतुस्तमाह - अबोधेनेति । तन्निरासेऽपि हेतुमाह - बोधेनेति ॥ ७ ॥</p>
<p>द्वित्वैकत्वमती त्यक्त्वा शेषस्थः सुखितो भव ।<br>
मा दुःखितो भव व्यर्थं त्वं मिथ्यापुरुषो यथा ॥ ८ ॥</p>
<p>द्वित्वमतिः कार्यदर्शनम् । एकत्वमतिः कारणदर्शनम् । ते द्वे त्यक्त्वा<br>
उभयानुस्यूतसन्मात्रं परिशेष्य तत्प्रतिष्ठितः सुखितो भवेत्यर्थः । अतद्दर्शने तु<br>
वक्ष्यमाणपुरुषस्येव दुःखप्राप्तिस्तव दुर्वारेत्याह - मेति ॥ ८ ॥</p>
<p>मायेयमतिदुष्पारा सांसारी गाढतां गता ।<br>
शरदा मिहिकेवाशु बोधेनायाति तानवम् ॥ ९ ॥</p>
<p>तानवमपक्षयम् ॥ ९ ॥</p>
<p>श्रीराम उवाच ।</p>
<p>परमामागतोऽस्म्यन्तस्तृप्तिं ज्ञानामृतेन ते ।<br>
अवग्रहभयाक्रान्तः स्वसारेणेव चातकः ॥ १० ॥</p>
<p>अवग्रहो वर्षप्रतिबन्धस्तद्भयेनाक्रान्तश्चातको दैवादागतवृष्ट्यासारेणेव ॥ १०<br>
॥</p>
<p>अमृतेनेव सिक्तोऽहमन्तर्गच्छामि शीतताम् ।<br>
उपर्यपि समस्तानां तिष्ठाम्यतुलसम्पदाम् ॥ ११ ॥</p>
<p>अपीति पूर्ववाक्यार्थसमुच्चये । हैरण्यगर्भसम्पदन्तानामतुलसम्पदामुपरि<br>
निरतिशयानन्दलक्षणे तिष्ठामि ॥ ११ ॥</p>
<p>न तृप्तिमनुगच्छाअमि वचांसि वदतस्तव ।<br>
ऐन्दवीनां मरीचीनां चकोरस्तृषितो यथा ॥ १२ ॥</p>
<p>तव उक्तीनामास्वादनेनेति शेषः ॥ १२ ॥</p>
<p>तृप्तोऽपि भूयः पृच्छामि त्वां प्रश्नमिममीश्वर ।<br>
को नाम तृप्तोऽप्यग्रस्तं न पिबत्यमृतासवम् ॥ १३ ॥</p>
<p>ज्ञातव्यतत्त्वस्य सम्यगनुभवात्तृप्तोऽपि । अमृतरूपमासवं पेयम् ॥ १३ ॥</p>
<p>किमुच्यते मुनिश्रेष्ठ मिथ्यापुरुषनामकम् ।<br>
वस्त्ववस्तु कृतं जगद्वस्तुजातं वदाशु मे ॥ १४ ॥</p>
<p>एवं प्रशंसयोन्मुखीकृतं गुरुं प्रति मा दुःखितो भव व्यर्थं त्वं<br>
मिथ्यापुरुषो यथेति प्राक्सूचितं मिथ्यापुरुषाख्यानं कौतुकाद्रामः पृच्छति ##-<br>
कृतं तं वदेत्यर्थः ॥ १४ ॥</p>
<p>श्रीवसिष्ठ उवाच ।</p>
<p>मिथ्यापुरुषबोधाय शृणु राघव शोभनाम् ।<br>
इमामाख्यायिकां हासजननीं मदुदीरिताम् ॥ १५ ॥</p>
<p>तत्त्वदृशां हासजननीम् ॥ १५ ॥</p>
<p>अस्ति कश्चिन्महाबाहो मायायन्त्रमयः पुमान् ।<br>
बालपेलवधीमूढो गूढो मौर्ख्येण केवलम् ॥ १६ ॥</p>
<p>बाल इव पेलवया धिया मूढो विक्षिप्तः । मौर्ख्येणाज्ञानेन च गूढः संवृतः<br>
॥ १६ ॥</p>
<p>स एकान्ते क्वचिज्जातः शून्ये तत्रैव तिष्ठति ।<br>
केशोण्ड्रकमिव व्योम्नि मृगतृष्णेव वा मरौ ॥ १७ ॥</p>
<p>एकान्ते जनदृष्ट्यगोचरे स्थाने तस्य स्वरूपेणापि मिथ्यात्वमाह -<br>
केशोण्ड्रकमिवेति ॥ १७ ॥</p>
<p>तस्मादन्यन्न तत्रास्ति यदस्ति च स एव तत् ।<br>
यच्चान्यत्तत्तदाभासं न च पश्यति दुर्मतिः ॥ १८ ॥</p>
<p>तत्र तदाश्रयस्थाने तस्मान्मिथ्यापुरुषादन्यत्किमपि नास्ति । यत्किञ्चिदस्तीति प्रतीयते<br>
तत्स एव न तद्व्यतिरिक्तम् । यच्चान्यत्सपश्यति तत्तस्यैव भ्रान्त्याभासमिति स<br>
एवेत्युक्तिरित्यर्थः । अहमेवेदमदृश्यं सर्वमिति स न पश्यति । यतो दुर्मतिरित्यर्थः<br>
॥ १८ ॥</p>
<p>सङ्कल्पस्तस्य सञ्जातस्तत्र वृद्धिमुपेयुषः ।<br>
खस्याहं खमहं खं मे खं रक्षामीति निश्चलः ॥ १९ ॥</p>
<p>खस्याहमुपजीवकः । खं मे उपजीव्यम् । अतः खमेवाहं ईदृशं च<br>
खमावृत्य रक्षामि ॥ १९ ॥</p>
<p>खं स्थापयित्वा रक्षामि वस्त्विष्टं स्वयमादरात् ।<br>
इति सञ्चिन्तयन्व्योमरक्षार्थं सोऽकरोद्गृहम् ॥ २० ॥</p>
<p>स्वस्य इष्टं वस्तु खं तत्स्वयन्न् कस्मिंश्चिदुपाधौ स्थापयित्वा<br>
स्वयमादराद्रक्षामि ॥ २० ॥</p>
<p>तस्य कोशे बबन्धास्थां रक्षितं खं मयेत्यसौ ।<br>
गृहाकाशेन सन्तुष्टस्ततः स रघुनन्दन ॥ २१ ॥</p>
<p>तस्य गृहस्य कोशे अन्तर्भागे । आस्थां मदीयमिदमेतावत् खमित्यभिमानम् ।<br>
सन्तुष्टः अभूदिति शेषः ॥ २१ ॥</p>
<p>अथ कालेन तत्तस्य गृहं नाशमुपाययौ ।<br>
ऋत्वन्तरेणाब्द इव वातेनेव तरङ्गकः ॥ २२ ॥</p>
<p>ऋत्वन्तरेण शरदा ॥ २२ ॥</p>
<p>हा गृहाकाश नष्टं त्वं हा क्व यातमसि क्षणात् ।<br>
हा हा भग्नमसि स्वच्छमित्येवैतच्छुशोच सः ॥ २३ ॥</p>
<p>एतत् आकाशम् ॥ २३ ॥</p>
<p>इति शोकशतं कृत्वा पुनस्तत्रैव दुर्मतिः ।<br>
कूपं चक्रे खरक्षार्थं कूपाकाशपरोऽभवत् ॥ २४ ॥</p>
<p>कूपाकाशे परो ममतया आसक्तः ॥ २४ ॥</p>
<p>ततो नाशं स कालेन नीतः कूपोऽपि तस्य वै ।<br>
कूपाकाशे गते शोकनिमग्नोऽसौ ततोऽभवत् ॥ २५ ॥</p>
<p>नाशं पांसुमृत्तिकादिपूरणेन तिरोभावम् ॥ २५ ॥</p>
<p>कूपाकाशप्रलापान्ते कुम्भं शीघ्रमथाकरोत् ।<br>
कुम्भाकाशपरो भूत्वा स्वयं निर्वृतिमाययौ ॥ २६ ॥</p>
<p>निर्वृतिं तदभिमानसुखम् ॥ २६ ॥</p>
<p>कुम्भोऽपि तस्य कालेन नाशं नीतो रघूद्वह ।<br>
यामेव दिशमादत्ते दुर्भगः सा हि नश्यति ॥ २७ ॥</p>
<p>यामेवेति सामान्योक्त्या तदुपपत्तिः ॥ २७ ॥</p>
<p>कुम्भाकाशप्रलापान्ते खरक्षार्थं चकार सः ।<br>
कुण्डं तथैव तेनासौ कुण्डाकाशपरोऽभवत् ॥ २८ ॥</p>
<p>कुण्डमप्यस्य कालेन केनचिन्नाशमाययौ ।<br>
तेजसेव तमस्तेन कुण्डाकाशं शुशोच सः ॥ २९ ॥</p>
<p>केनचिद्वनगजमहिषास्कन्दनादिनिमित्तेन ॥ २९ ॥</p>
<p>कुण्डाकाशस्य शोकान्ते खरक्षार्थं चकार सः ।<br>
चतुःशालं महाशालं तदाकाशमयोऽभवत् ॥ ३० ॥</p>
<p>चतुःशालं चतुर्दिक्षु शाला यस्य तथाविधम् । मध्ये महाशालं सभाकारं<br>
गृहम् । तदाकाशासक्त्या तदाकाशमयः । स्त्रीमयो जाल्म इतिवत् ॥ ३० ॥</p>
<p>तदप्यस्य जहाराशु कालः कवलितप्रजः ।<br>
जीर्णपर्णं यथा वातस्ततः शोकपरोऽभवत् ॥ ३१ ॥</p>
<p>स चतुःशालशोकान्ते खरक्षार्थं चकार ह ।<br>
कुसूलमम्बुदाकारं तदाकाशपरः स्थितः ॥ ३२ ॥</p>
<p>कुसूलं धान्यावपनम् ॥ ३२ ॥</p>
<p>तदप्यस्य जहाराशु कालो वात इवाम्बुदम् ।<br>
कुसूलनाशशोकेन तेनासौ पर्यतप्यत ॥ ३३ ॥</p>
<p>एवं गृहचतुःशालकुम्भकुण्डसुकूलकैः ।<br>
तस्यापर्यवसानात्मा कालोऽयमतिवर्तते ॥ ३४ ॥</p>
<p>तस्य मिथ्यापुरुषस्य ॥ ३४ ॥</p>
<p>एवं स्थितः स विवशो गगनं गुहायान्न् गृह्णान्गृहेण गहनेन<br>
किलात्मबुद्ध्या ।<br>
दुःखान्तराद्घनतराद्घनदुःखजातमायाति याति च गतागतिसङ्गमूढः ॥<br>
३५ ॥</p>
<p>उपसंहरति - एवमिति । हे राम स मिथ्यापुरुष एवंरीत्या गृहेण गहनेन<br>
दुष्प्रवेशेन कूपकुम्भाद्युपाधिना च गगनं गुहायां तत्तद्गर्भे गृह्णन्<br>
स्थितस्तद्गतागतिसङ्गमूढस्तत्तदभिमानात्तत्तन्निर्माणरक्षणविनाशेषु<br>
घनतराद्दुःखान्तरादपि घनं दुःखजातमायाति ततो याति निर्गच्छति चेत्यर्थः ॥<br>
३५ ॥</p>
<p>इत्यार्षे श्रीवासिष्ठमहा० वा० दे० मो० निर्वाणप्रकरणे पू० चू०<br>
मिथ्यापुरुषोपाख्याने आकाशरक्षणं नाम द्वादशोत्तरशततमः सर्गः ॥ ११२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
आकाशरक्षणं नाम द्वादशोत्तरशततमः सर्गः ॥ ११२ ॥</p>
<h1 id="११३">११३</h1>
<p>त्रयोदशोत्तरशततमः सर्गः ११३</p>
<p>श्रीराम उवाच ।</p>
<p>मिथ्यानरप्रसङ्गेन किं मायापुरुषः प्रभो ।<br>
कथितोऽयं त्वया व्योमरक्षणं च किमुच्यते ॥ १ ॥</p>
<p>मिथ्यापुरुषशब्दादेरर्थोऽत्र स्फुटमीर्यते ।<br>
यथैवाख्यायिकायाश्च तात्पर्यं साम्यवर्णनात् ॥</p>
<p>उत्तानार्थस्योन्मत्तचेष्टाप्रायस्य प्रेक्षावत्स्वसम्भवं मन्यमानो<br>
मिथ्यापुरुषाख्यायिकाया अन्यापदेशवाक्यवदन्यार्थे तात्पर्यमिति निश्चित्य रामस्तं<br>
पृच्छति - मिथ्येति । मिथ्यानरप्रसङ्गेन त्वया यो मायापुरुषः कथितः अयं<br>
किमभिप्रेत्य तत्कृतं व्योमरक्षणं च किमभिप्रेत्योच्यत इत्यर्थः ॥ १ ॥</p>
<p>श्रीवसिष्ठ उवाच ।</p>
<p>शृणु राम यथाभूतमेतत्प्रकटयामि ते ।<br>
मिथ्यापुरुषवृत्तान्तकथा या कथिताधुना ॥ २ ॥</p>
<p>यथाभूतं यथास्थितम् ॥ २ ॥</p>
<p>मायायन्त्रमयः प्रोक्तो यः पुमान्रघुनन्दन ।<br>
एनं त्वं तमहङ्कारं विद्धि शून्याम्बरोत्थितम् ॥ ३ ॥</p>
<p>शून्याम्बरं मायाकाशस्तदुत्थितम् ॥ ३ ॥</p>
<p>यस्मिन्नाकाशकोशेऽस्मिन्साधो जगदिदं स्थितम् ।<br>
तदनन्तमसच्छून्यं सर्गादौ भवति स्वयम् ॥ ४ ॥</p>
<p>सर्गादौ सृष्टेः प्राक् ॥ ४ ॥</p>
<p>अन्तःस्थितसुदुर्लक्ष्यब्रह्म व्योम्नोऽथ शब्दवत् ।<br>
तस्मादुदेत्यहङ्कारः पूर्वं स्पन्द इवानिलात् ॥ ५ ॥</p>
<p>किं निरधिष्ठानान्मायाकाशादुत्थितं तत्र स्थितं च नेत्याह - अन्तरिति । न<br>
तन्निरधिष्ठानं किं त्वन्तरधिष्ठानतया स्थितं सुदुर्लक्ष्यं ब्रह्म यस्य<br>
तथाविधम् । नन्वतीन्द्रियात्कथमहङ्कारादि जगदुत्थितं तत्र दृष्टान्तमाह -<br>
व्योम्नः शब्दवदिति । अहङ्कारो लिङ्गात्मा स च मायात्मैवेत्यभिप्रेत्य तत्र<br>
दृष्टान्तान्तरमाह - स्पन्द इवेति ॥ ५ ॥</p>
<p>वृद्धिं यातः स गगने कल्पयत्यात्मतां गतः ।<br>
अनात्मात्माभिधानेन तेनासौ यतते ततः ॥ ६ ॥</p>
<p>अनात्मैव भ्रान्त्या आत्मतां गतः सन् स्वकारणे गगने वृद्धिं यातः<br>
कल्पनासहस्रैरिदं मे इष्टमिदमनिष्टमित्यादि कल्पयति । तेन<br>
कल्पितेनैवाहमित्यात्माभिधानेन असौ इष्टानिष्टप्राप्तिपरिहाराय यतते ॥ ६ ॥</p>
<p>अनात्मात्मैकरक्षार्थं देहान्नानाविधानसौ ।<br>
भूयोभूयो विनाशेऽपि सृजत्याकुलतां गतः ॥ ७ ॥</p>
<p>तस्यानात्मभूतस्यात्मनो रक्षार्थं प्रवृत्तः पूर्वपूर्वदेहनाशे उत्तरोत्तरं<br>
नानाविधान्देहान्कामकर्मवासनानुसारेण सृजति ॥ ७ ॥</p>
<p>स एव मायापुरुषो मिथ्यापुरुष एव सः ।<br>
असदेवोदितो व्यर्थोऽप्यहङ्कारो हि मायया ॥ ८ ॥</p>
<p>सः अहङ्कार एव ॥ ८ ॥</p>
<p>कूपकुण्डचतुःशालकुम्भादीन्देहकानसौ ।<br>
कृत्वा रक्षित आत्मेति याति तद्व्योम्नि भावनम् ॥ ९ ॥</p>
<p>कूपकुम्भादिशब्दैरप्युच्चावचदेहा एव लक्षणयोक्ता इत्याह - कूपेति । तद्व्योनि<br>
तदवच्छिन्ने मायामयात्मनि आत्मभावनां याति ॥ ९ ॥</p>
<p>अहङ्कारस्य तस्यास्य नामानीमानि राघव ।<br>
शृणु यैर्जगदाकारविभ्रमैर्मोहयत्यसौ ॥ १० ॥</p>
<p>क्रियोपाधिभेदनिमित्तयौगिकनामानि । यैर्यैः<br>
क्रियोपाधिभिर्जगदाकारविभ्रमैरयमहङ्कार आत्मानं मोहयतीत्यर्थः ॥ १० ॥</p>
<p>जीवो बुद्धिर्मनश्चित्तं माया प्रकृतिरित्यपि ।<br>
सङ्कल्पः कलना कालः कला चेत्यपि विश्रुतैः ॥ ११ ॥</p>
<p>प्राणधारणाज्जीवो<br>
बाह्यार्थाध्यवसायाद्बुद्धिस्तन्मननान्मनस्तच्चिन्तनाच्चित्तमसत्कल्पनान्माया<br>
परिणामिस्वभावत्वात्प्रकृतिः सङ्कल्पनात् सङ्कल्पः सङ्कल्पितार्थस्याकलनात्कलना<br>
तस्य विपरिणामादिनिमित्तत्वात्कालस्तत्रैकदेशभेदकल्पनात्कला चेत्यपि विश्रुतैः<br>
प्रसिद्धैः ॥ ११ ॥</p>
<p>एवमाद्यैस्तथान्यैश्च नामभिर्बहुतां गतैः ।<br>
सहस्ररूपोऽहङ्कारः कल्पितार्थैर्विजृम्भते ॥ १२ ॥</p>
<p>आदिपदादुत्पत्तिप्रकरणोक्तमनोनामानि सर्वाण्यपि गृह्यन्ते । अन्यैः कामः सङ्कल्पो<br>
विचिकित्सा श्रद्धाऽश्रद्धाधृतिरधृतिर्ह्रीर्धीर्भीः<br>
इत्यादिश्रुतिस्मृत्यादिप्रसिद्धवृत्तिभेदनामभिश्च वृत्तिबाहुल्येन बहुतां गतैः<br>
॥ १२ ॥</p>
<p>भूताकाशे तते शून्ये जगन्निर्भित्ति निश्चितम् ।<br>
सुखदुःखान्यनुभवन्मिथ्यैव पुरुषः स्थितः ॥ १३ ॥</p>
<p>तस्मादन्यन्न तत्रास्ति यदस्ति च स एव तदिति यदुक्तं तदनुभवमारोपयति -<br>
भूतेति । पूर्णे ब्रह्मणि स्वेन प्रथमं शून्यरूपे भूताकाशे तते विस्तृते सति तत्र<br>
वाय्वादिकल्पनाक्रमेण कल्पितं जगद्गन्धर्वनगरमिव<br>
निर्भित्तिकुड्याद्यावरणशून्यमेव युक्त्या विमर्शे निश्चितम् । न ह्यच्छिद्रे ब्रह्मणि<br>
च्छिद्र आकाशः प्रथममुपपद्यते । स च शून्यात्मा अतिविस्तृतोऽचलश्चलनात्मा<br>
वायुः कथं सम्पद्यते । स च वायुर्नीरूपोऽनुष्णस्तद्विरुद्धस्वभावं तेजः कथं<br>
सम्पद्यते । तच्चोष्णं दाहस्वभावं कथं तद्विरुद्धशैत्याप्यायनस्वभावं<br>
वारि सम्पद्यते । तच्च द्रवशोषाकाठिन्यस्वभावं कथं तद्विरुद्धस्वभावं<br>
पृथिवीभावमापद्यते । अतो निर्भित्त्येव जगदिति निश्चितम् । तत्र च स पुरुषो मिथ्यैव<br>
सुखदुःखान्यनुभवन् स्थित इत्यर्थः ॥ १३ ॥</p>
<p>यथैव मिथ्यापुरुषो रक्षन्व्योमात्मशङ्कया ।<br>
घटाकाशादिषु क्लिष्ट एवं मा क्लेशवान्भव ॥ १४ ॥</p>
<p>न च पश्यति दुर्मतिरिति वर्णिताज्ञमिथ्यापुरुषो यथा मिथ्याक्लेशमनुभूय<br>
स्थितस्तथा त्वं माभूरित्याह - यथैवेति ॥ १४ ॥</p>
<p>आकाशादपि विस्तीर्णः शुद्धः सूक्ष्मः शिवः शुभः ।<br>
य आत्मा स कथं केन गृह्यते रक्ष्यतेऽथवा ॥ १५ ॥</p>
<p>हृदयाकाशमात्रस्य शरीरक्षयसङ्क्षये ।<br>
व्यर्थं भूतानि शोचन्ति नष्ट आत्मेति शङ्कया ॥ १६ ॥</p>
<p>शरीरलक्षणस्य क्षयस्यनिवासस्य सङ्क्षये ॥ १६ ॥</p>
<p>घटादिषु प्रणष्टेषु यथाकाशाद्यखण्डितम् ।<br>
तथा देहेषु नष्टेषु देही नित्यमलेपकः ॥ १७ ॥</p>
<p>शुद्धश्चिन्मात्र आत्मायमाकाशादप्यणोरणुः ।<br>
स्वानुभूत्यंशमात्रं हि खवद्राम न नश्यति ॥ १८ ॥</p>
<p>स्वानुभूत्यंशः अहङ्कारनिष्कृष्टस्वप्रकाशचित् तावन्मात्रं हि ॥ १८ ॥</p>
<p>न जायते न म्रियते क्वचित्किञ्चित्कदाचन ।<br>
जगद्विवर्तरूपेण केवलं ब्रह्म जृम्भते ॥ १९ ॥</p>
<p>सत्यमेकं पदं शान्तमादिमध्यान्तवर्जितम् ।<br>
भावाभावविनिर्मुक्तमिति मत्वा सुखी भव ॥ २० ॥</p>
<p>सर्वापदां निलयमध्रुवमस्वतन्त्रमासन्नपातमविवेकमनार्यमज्ञम् ।<br>
बोधादहङ्कृतिपदं सकलं विमुच्य शेषे सुबद्धपदमुत्तमतां प्रयासि ॥<br>
२१ ॥</p>
<p>वर्णितमिथ्यापुरुषरूपमहङ्कारं त्याजयन् परिशिष्टचिन्मात्रे<br>
स्थैर्योपदेशेनोपसंहरति - सर्वापदामिति । अस्वातन्त्र्यापादकत्वादस्वतन्त्रम् ।<br>
आसन्नो नरकादिपातो यस्मात्तथाविधं सर्वविवेकविरोधि । अनार्यं<br>
निन्द्यमहङ्कृतिपदम् । सकलमभिमन्तव्यदेहेन्द्रियविषयलक्षणकलासहितं<br>
बोधान्मूलोच्छेदेन विमुच्य शेषे निष्कृष्टचिन्मात्रे सुबद्धपदं दृढं<br>
स्थितश्चेत् सर्वोत्तमतां प्रयासीत्यर्थः ॥ २१ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०<br>
मिथ्यापुरुषोपाख्यानं नाम त्रयोदशोत्तरशततमः सर्गः ॥ ११३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मिथ्यापुरुषोपाख्यानं नाम त्रयोदशोत्तरशततमः सर्गः ॥ ११३ ॥</p>
<h1 id="११४">११४</h1>
<p>चतुर्दशाधिकशततमः सर्गः ११४</p>
<p>श्रीवसिष्ठ उवाच ।</p>
<p>परस्माद्ब्रह्मणः पूर्वं मनः प्रथममुत्थितम् ।<br>
मननात्मकमाभोगि तत्स्थमेव स्थितिं गतम् ॥ १ ॥</p>
<p>विविच्य सदसद्रूपे दृष्टान्तैरिह भूरिशः ।<br>
असद्रूपनिरासेन सद्रूपे स्थैर्यमीर्यते ॥</p>
<p>जगतः सर्वस्य मनोविकल्पमात्रत्वादविकल्पवस्तुप्रदर्शनेन सुकरो निरास इति<br>
व्युत्पादयितुं प्रथमं परे ब्रह्मणि मनःकल्पनामाह - परस्मादिति । पूर्वं<br>
सर्गादिकाले प्रथमं सर्वकल्पनाभ्यः पूर्वं तच्च मनस्तत्र परे ब्रह्मणि<br>
अपृथक्सत्तया स्थितमेव सत्कल्पनान्तरनिमित्ततया अद्ययावत्स्थितिं गतमित्यर्थः ॥ १<br>
॥</p>
<p>पुष्पकोश इवामोदो महोर्मिरिव सागरे ।<br>
रश्मिजालमिवादित्ये मनो ब्रह्मणि राघव ॥ २ ॥</p>
<p>अपृथक्सत्तया स्थितौ दृष्टान्तानाह - पुष्पकोशे इति ॥ २ ॥</p>
<p>तस्यादृश्यात्मतत्त्वस्य विस्मृत्यैव गतं स्थितिम् ।<br>
नान्यस्मादागतं राम जगद्रज्जुभुजङ्गवत् ॥ ३ ॥</p>
<p>तत्स्थमेवेत्यंशं दृष्टान्तैर्विशदीकृत्य स्थितिं गतमित्यंशं विवृणोति -<br>
तस्येति । विस्मृत्या अप्रतिसन्धानात्मकेनाज्ञानेनैव सर्वजगत्कल्पनामूलतया<br>
स्थितिं गतम् ॥ ३ ॥</p>
<p>आदित्यव्यतिरेकेण यो भावयति राघव ।<br>
रश्मिजालमिदं ह्येतत्तस्यान्यदिव भास्वतः ॥ ४ ॥</p>
<p>तथा च जगत्सन्मात्रादन्यतया भावने अन्यत् सन्मात्रतया विभावने तु सद्रूपं<br>
ब्रह्मैवेति दृष्टान्तैरुपपादयति - आदित्येत्यादिना । इदं रश्मिजालं य<br>
आदित्यव्यतिरेकेण भावयति तस्य ह्येतद्भास्वत आदित्यादन्यदिव स्यादित्यन्वयः ॥ ४ ॥</p>
<p>कनकव्यतिरेकेण केयूरं येन भावितम् ।<br>
केयूरमेव तत्तस्य न तस्य कनकं हि तत् ॥ ५ ॥</p>
<p>न तस्येति । वस्त्वैक्यबुद्धेः केयूरेणैवावरोधादिति भावः ॥ ५ ॥</p>
<p>आदित्याव्यतिरेकेण रश्मयो येन भाविताः ।<br>
आदित्य एव ते तस्य निर्विकल्पः स उच्यते ॥ ६ ॥</p>
<p>आदित्याव्यतिरेकेण निर्विकल्पो रश्मिभेदविकल्पशून्यः ॥ ६ ॥</p>
<p>सलिलव्यतिरेकेण तरङ्गो येन भावितः ।<br>
तरङ्गबुद्धिरेवैका स्थिता तस्य न वारिधीः ॥ ७ ॥</p>
<p>कल्पिताकल्पितरूपाभ्यामर्थ इव कल्पनाकल्पनबुद्धिभ्यां पुरुषोऽपि सविकल्पो<br>
निर्विकल्पश्च भवतीत्याह - सलिलेत्यादिना ॥ ७ ॥</p>
<p>सलिलाव्यतिरेकेण तरङ्गो येन भाव्यते ।<br>
अम्बुसामान्यताबुद्धिर्निर्विकल्पः स उच्यते ॥ ८ ॥</p>
<p>कनकाव्यतिरेकण केयूरं येन भाव्यते ।<br>
कनकैकमहाबुद्धिर्निर्विकल्पः स उच्यते ॥ ९ ॥</p>
<p>पावकव्यतिरेकेण ज्वालली येन भाविता ।<br>
तस्याग्निबुद्धिर्गलति ज्वालाधीरेव तिष्ठति ॥ १० ॥</p>
<p>गलति नोद्भवति ॥ १० ॥</p>
<p>ज्वालाजालाभ्रलेखेव रञ्जिता सा तथा स्थितिः ।<br>
तामेवास्थां समादत्ते तद्गतान्याकुला मतिः ॥ ११ ॥</p>
<p>कल्पिताकारानुविद्धा बुद्धिस्तत्रैवास्थां बद्ध्वा तन्मूलानि कल्पनान्तराणि च<br>
करोतीत्याह - ज्वालेति । अभ्रलेखेव ज्वालाजालं ज्वालाजालाभ्रलेखा सेव रञ्जिता ।<br>
तदाकारतापन्नेति यावत् । स्थितिर्बुद्धिवृत्तिः । तद्गतानि ज्वालाजालगतानि<br>
चलनोर्ध्वगमनऋजिवक्रतादीनि च आदत्ते कल्पयति ॥ ११ ॥</p>
<p>पावकाव्यतिरेकेण ज्वालाली येन भाव्यते ।<br>
तस्याग्निबुद्धिरेकास्ति निर्विकल्पः स उच्यते ॥ १२ ॥</p>
<p>यो निर्विकल्पः सुमहान्सोऽसङ्क्षीणमहामतिः ।<br>
प्राप्तव्यं तेन सम्प्राप्तं नासौ वस्तुषु मज्जति ॥ १३ ॥</p>
<p>निर्विकल्पः उक्तग्राह्यग्राहकद्विविधविकल्परहितः । वस्तुषु वैकल्पिकपदार्थेषु ।<br>
मज्जति सत्यबुद्ध्या आसज्जते ॥ १३ ॥</p>
<p>नानातामखिलां त्यक्त्वा शुद्धचिन्मात्रकोटरे ।<br>
संवेद्येन विनिर्मुक्ते संवित्तत्त्वे स्थितो भव ॥ १४ ॥</p>
<p>दृष्टान्ते उपपादितविकल्पत्यागप्रकारं दार्ष्टान्तिके उपदिशति - नानातामिति ।<br>
कोटरशब्द आन्तरप्रत्यग्वस्तुपरः ॥ १४ ॥</p>
<p>स्वयमेवात्मनैवात्मा शक्तिं सङ्कल्पनामिकाम् ।<br>
यदा करोति स्फुरता स्पन्दशक्तिमिवानिलः ॥ १५ ॥</p>
<p>स्फुरता स्वप्रकाशेनात्मनैव सङ्कल्पनामिकां शक्तिं यदा करोति तदा मनो<br>
भवतीति परेणान्वयः ॥ १५ ॥</p>
<p>तदा पृथगिवाभासं सङ्कल्पकलनामयम् ।<br>
मनो भवति विश्वात्मा भावयन्स्वाकृतिं स्वयम् ॥ १६ ॥</p>
<p>विश्वाकारां स्वाकृतिं भावयन् विश्वात्मा समष्टिमनो भवति ॥ १६ ॥</p>
<p>तत्सङ्कल्पात्मकं चेतो यथेदमखिलं जगत् ।<br>
सङ्कल्पयति सङ्कल्पैस्तथैव भवति क्षणात् ॥ १७ ॥</p>
<p>तद्विश्वाकारसङ्कल्पात्मकं समष्टिचेतो हिरण्यगर्भात्मकम् ॥ १७ ॥</p>
<p>कीटत्वमब्जजत्वं च मेरुत्वं मरुतां तथा ।<br>
मनो जीवमहङ्कारबुद्धिचित्तादिनामकम् ॥ १८ ॥</p>
<p>यथा यथा भावयति तदवयुत्य प्रपञ्चयति - कीटत्वमिति ॥ १८ ॥</p>
<p>सङ्कल्पतो द्वितैकत्वमेत्य चेतो जगत्स्थितिम् ।<br>
तनोति तस्यां तदनु नानातां गच्छति स्वयम् ॥ १९ ॥</p>
<p>सङ्कल्पमयमेवेदं जगदाभोगि दृश्यते ।<br>
न सत्यं न च मिथ्यैव स्वप्नजालमिवोत्थितम् ॥ २० ॥</p>
<p>मिथ्याशब्दोऽलीकपरः । स्वप्नजालमिवानिर्वचनीयमित्यर्थः ॥ २० ॥</p>
<p>जन्तोर्यथा मनोराज्यं विविधारम्भभासुरम् ।<br>
ब्राह्मं तथेदं विततं मनोराज्यन्न् विराजते ॥ २१ ॥</p>
<p>ब्रह्मणो हिरण्यगर्भस्येदं ब्राह्मम् ॥ २१ ॥</p>
<p>यथाभूतार्थभावित्वात्तदेतत्प्रविलीयते ।<br>
परमार्थेन दृष्टं चेत्तदिदं नैव किञ्चन ॥ २२ ॥</p>
<p>मिथ्यात्वादेव तत्त्वज्ञानेन यथास्थितब्रह्मात्मनैव भावित्वान्मायिकरूपेण<br>
प्रविलीयत इत्याह - यथाभूतेति । तथा च श्रुतिः मनसैवेदमाप्तव्यं नेह<br>
नानास्ति किञ्चन इति ॥ २२ ॥</p>
<p>दृश्यं त्वपरमार्थेन प्रयाति शतशाखताम् ।<br>
जलमूर्तितरङ्गादिकलनार्हं परिस्फुरन् ॥ २३ ॥</p>
<p>तत्त्वदर्शनाभावे तर्हि किं भवति तदाह - दृश्यमिति । तदा<br>
अज्ञातपरमार्थबलेनैव शतशाखतां प्रयाति । यथा अम्बुधिर्जलमेव सन्<br>
ऊर्मितरङ्गादिकलनार्हं रूपं परिगृह्य स्फुरन् अम्बुधिवपुर्धत्ते तथा<br>
कर्मसहस्राणि कुर्वन् जनोऽपि अणुचितश्चिदाभासयुक्तस्य मनसः स्पन्दनादृते<br>
कूटस्थचितोऽपूर्व किन्दिचपि विकारादि न कुरुते । अतस्त्वमपि किञ्चित्तुच्छतरं भेदं<br>
त्यजन् सन् गमनादिसर्वव्यवहारं कुर्वन्नप्यपूर्वमभिनवं जगद्रूपं<br>
किञ्चिद्द्वैतरूपं सत्यं न विद्यते किन्तु पूर्वसिद्धं ब्रह्मैव परमार्थसत्यं<br>
विद्यत इति भावयेति चतुर्थार्धपर्यन्तमन्वयः ॥ २३ ॥</p>
<p>यथाम्बुधिर्वपुर्धत्ते स्वभावेन तथा चितः ।<br>
कुर्वन्कर्मसहस्राणि ह्यणुचित्स्पन्दनादृते ॥ २४ ॥</p>
<p>नापूर्वं कुरुते किञ्चित्किञ्चिद्भेदमतस्त्यजन् ।<br>
गच्छन्शृण्वन्स्पृशन्जिघ्रन्वदन्व्यवहरन्स्वपन् ॥ २५ ॥</p>
<p>नापूर्वं विद्यते किञ्चित्सत्यमित्येव भावयन् ।<br>
यद्यत्करोषि तद्विद्धि चिन्मात्रममलं ततम् ॥ २६ ॥</p>
<p>ब्रह्म प्रबृंहिताकारं तस्मादन्यन्न विद्यते ।<br>
पदार्थजाते सर्वस्मिन्संवित्सारमये स्थिते ॥ २७ ॥</p>
<p>प्रबृंहिताकारं विवर्तविजृम्भिताकारं तद्बाधविजृम्भिताकारं वा । ब्रह्म<br>
स्वभावमुक्तं प्रतीचि पर्यवसाययति - पदार्थेत्यादिना ॥ २७ ॥</p>
<p>संविदेवेदमखिलं जगन्नान्यास्ति कल्पना ।<br>
संवित्स्फुरणमात्रेऽस्मिञ्जगज्जालकनामनि ॥ २८ ॥</p>
<p>इदमन्यदिदं चान्यदिति मिथ्याग्रहः कुतः ।<br>
सम्भवादखिलाकारेष्वेकस्या एव संविदः ।<br>
संवेद्यमपि नास्त्येव बन्धमोक्षावतः कथम् ॥ २९ ॥</p>
<p>संवेद्य अपिशब्दात्तन्निदानमपि ॥ २९ ॥</p>
<p>मोक्षोऽयमेष खलु बन्ध इति प्रसह्य चिन्तां निरस्य सकलां विफलाभिमानाम् ।<br>
मौनी वशी विगतमानमदो महात्मा कुर्वन्स्वकार्यमनहङ्कृतिरेव तिष्ठ ॥<br>
३० ॥</p>
<p>हे राम अयं मोक्ष एष बन्ध इत्यादिकां विफलाभिमानां सकलां चिन्तां प्रसह्य<br>
सर्वयत्नेन निरस्य वागादिसर्वेन्द्रियजयान्मौनी वशी विगतमानमदश्च सन् स्वोचितं<br>
राज्यादिकार्यं कुर्वन्ननहङ्कृतिर्महात्मैव भूत्वा तिष्ठेत्यर्थः ॥ ३० ॥</p>
<p>इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे पू०<br>
परमार्थोपदेशो नाम चतुर्दशाधिकशततमः सर्गः ॥ ११४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
परमार्थोपदेशो नाम चतुर्दशोत्तरशततमः सर्गः ॥ ११४ ॥</p>
<h1 id="११५">११५</h1>
<p>पञ्चदशाधिकशततमः सर्गः ११५</p>
<p>श्रीवसिष्ठ उवाच ।</p>
<p>महाकर्ता महाभोक्ता महात्यागी भवानघ ।<br>
सर्वाः शङ्काः परित्यज्य धैर्यमालम्ब्य शाश्वतम् ॥ १ ॥</p>
<p>महाकर्त्रादिशब्दानां व्याख्याभिरिह शम्भुना ।<br>
लक्ष्माणि जीवन्मुक्तानां वर्ण्यन्ते भृङ्गिणेऽर्थिने ॥</p>
<p>सर्वाः पुण्यापादिशङ्काः परित्यज्य धैर्यं निर्भयन्न् कूटस्थात्मभाव्यम् ॥ १ ॥</p>
<p>श्रीराम उवाच ।</p>
<p>किमुच्यते महाकर्ता महात्यागी किमुच्यते ।<br>
किमुच्यते महाभोक्ता सम्यक्कथय मे प्रभो ॥ २ ॥</p>
<p>किंलक्षणं प्राप्तो महाकर्ता उच्यते इति त्रिष्वपि ॥ २ ॥</p>
<p>श्रीवसिष्ठ उवाच ।</p>
<p>एतद्व्रतत्रयं राम पुरा चन्द्रार्धमौलिना ।<br>
भृङ्गीशाय तु सम्प्रोक्तं येनासौ विज्वरः स्थितः ॥ ३ ॥</p>
<p>अभ्यासकालमपेक्ष्य व्रतत्रयमित्युच्यते फलकाले त्वमानित्य्वादिकमिवेदं<br>
लक्षणत्रयं सम्पद्यते । असौ भृङ्गीशः ॥ ३ ॥</p>
<p>सुमेरावुत्तरे शृङ्गे पूर्वं शशिकलाधरः ।<br>
अतिष्ठदग्निसङ्काशे समग्रपरिवारवान् ॥ ४ ॥</p>
<p>तमपृच्छन्महातेजास्तनुविज्ञानवान्स्थितः ।<br>
भृङ्गीशः प्रणतो राम बद्धाञ्जलिरुमापतिम् ॥ ५ ॥</p>
<p>तनुविज्ञानवान् मन्दात्मज्ञानः । यद्यपि गाणपत्यप्राप्तिकाल एव सार्वज्ञ्यं तेन<br>
प्राप्तमस्ति तथाप्यात्मज्ञानस्यानितरज्ञानसाधारण्याय भोगासक्त्या<br>
मान्द्यमारोप्योक्तिः ॥ ५ ॥</p>
<p>भृङ्गीश उवाच ।</p>
<p>भगवन्देवदेवेश सर्वज्ञ परमेश्वर ।<br>
यदहं परिपृच्छामि कृपया तद्वदाशु मे ॥ ६ ॥</p>
<p>संसाररचनां नाथ तरङ्गतरलामिमाम् ।<br>
अवलोक्य विमुह्ह्यामि तत्त्वविश्रान्तिवर्जितः ॥ ७ ॥</p>
<p>तरङ्गतरलां नश्वरीम् । ज्ञातेऽपि तत्त्वे भोगासक्त्या विश्रान्तिवर्जितः ॥ ७ ॥</p>
<p>कमन्तर्निश्चयं कान्तमुररीकृत्य सुस्थितम् ।<br>
अस्मिञ्जगज्जीर्णगृहे तिष्ठामि विगतज्वरम् ॥ ८ ॥</p>
<p>कान्तं विश्रान्तिसुखरम्यम् । तिष्ठामि तिष्ठेयम् ॥ ८ ॥</p>
<p>ईश्वर उवाच ।</p>
<p>सर्वाः शङ्काः परित्यज्य धैर्यमालम्ब्य शाश्वतम् ।<br>
महाभोक्ता महाकर्ता महात्यागी भवानघ ॥ ९ ॥</p>
<p>भृङ्गीश उवाच ।</p>
<p>किमुच्यते महाकर्ता महाभोक्ता किमुच्यते ।<br>
किमुच्यते महात्यागी सम्यक्कथय मे प्रभो ॥ १० ॥</p>
<p>ईश्वर उवाच ।</p>
<p>धर्माधर्मौ महाभाग शङ्काविरहिताक्षयः ।<br>
यः करोति यथाप्राप्तौ महाकर्ता स उच्यते ॥ ११ ॥</p>
<p>तत्र सर्वाः शङ्काः परित्यज्य इत्यंशं विवृणोति - धर्माधर्माविति ।<br>
अकर्त्रभोक्त्रात्मनिश्चयात् कर्तृत्वादिशङ्काविरहिताकृतिः । हत्वापि स इमाṁल्लोकान्<br>
इतिवज्ज्ञानप्रभावोक्तिरियं न तु यथेष्टाचरणाभ्यनुज्ञेति बोध्यम् ॥ ११ ॥</p>
<p>रागद्वेषौ सुखं दुःखं धर्माधर्मौ फलाफले ।<br>
यः करोत्यनपेक्षेण महाकर्ता स उच्यते ॥ १२ ॥</p>
<p>रागद्वेषादिपदैस्तद्व्यञ्जकचेष्टा उच्यन्ते । फलाफले इष्टानिष्टे योऽनपेक्षेण<br>
निष्कामेन मनसा लोकसङ्ग्रहमात्रप्रयोजनेन करोति ॥ १२ ॥</p>
<p>मौनवान्निरहम्भावो निर्मलो मुक्तमत्सरः ।<br>
यः करोति गतोद्वेगं महाकर्ता स उच्यते ॥ १३ ॥</p>
<p>मौनं मुनिकर्म मननयोगादि । गत उद्वेगः फलासिद्ध्यन्यथात्वप्रयुक्त उद्वेगो<br>
यस्मिन्कर्मणि ॥ १३ ॥</p>
<p>शुभाशुभेषु कार्येषु धर्माधर्मैः कुशङ्कया ।<br>
मतिर्न लिप्यते यस्य महाकर्ता स उच्यते ॥ १४ ॥</p>
<p>दैवात्सम्पन्नेष्वश्वमेधकलञ्जभक्षणादिकार्येषु धार्मिकोऽहं पापोऽहमिति वा<br>
कुशङ्कया कल्पितैर्धर्माधर्मैः ॥ १४ ॥</p>
<p>सर्वत्र विगतस्नेहो यः साक्षिवदवस्थितः ।<br>
निरिच्छं वर्तते कार्ये महाकर्ता स उच्यते ॥ १५ ॥</p>
<p>उद्वेगानन्दरहितः समया स्वच्छया धिया ।<br>
न शोचते यो नोदेति महाकर्ता स उच्यते ॥ १६ ॥</p>
<p>शोकनिमित्तेषु न शोचते उदयनिमित्तेषु च नोदेति ॥ १६ ॥</p>
<p>यथार्थकाले मतिमानसंसक्तमना मुनिः ।<br>
कार्यानुरूपवृत्तस्थो महाकर्ता स उच्यते ॥ १७ ॥</p>
<p>प्रारब्धोपनीतयथोचितप्रयोजनकाले<br>
कार्यानुरूपवृत्तस्थस्तत्प्रयोजनानुकूलचेष्टावान् ॥ १७ ॥</p>
<p>उदासीनः कर्तृतां च कर्माकर्माचरंश्च यः ।<br>
समं यात्यन्तरत्यन्तं महाकर्ता स उच्यते ॥ १८ ॥</p>
<p>कर्माकर्म विहितनिषिद्धकर्मणी स्वयं दैवाच्चरंस्तत्कर्तृतामन्यप्रेरणेन<br>
हेतुकर्तृतामापद्यमानश्चान्तर्मनस्यकर्त्रात्मदृढनिश्चयेनोभयत्र यः<br>
समं भावं याति ॥ १८ ॥</p>
<p>स्वभावेनैव यः शान्तः समतां न जहाति वै ।<br>
शुभाशुभं ह्याचरन्यो महाकर्ता स उच्यते ॥ १९ ॥</p>
<p>यो मित्रेषु शुभममित्रेष्वशुभमाचरन्नपि समतां न जहाति । हि यस्माद्धेतोर्यः<br>
स्वभावेनैव शान्तः । न ह्यस्य चन्द्राह्लादकतासदृशः स्वभावोऽन्यथा<br>
भवतीत्यर्थः ॥ १९ ॥</p>
<p>जन्मस्थितिविनाशेषु सोदयास्तमयेषु च ।<br>
सममेव मनो यस्य महाकर्ता स उच्यते ॥ २० ॥</p>
<p>जन्मादिषु पञ्चसु भावविकारेषु उदयो वृद्धिरस्तमयोऽपक्षयस्तत्सहितेषु शरीरेषु<br>
निर्विकारसन्मात्रात्मदर्शनात्सममेव मनो यस्य ॥ २० ॥</p>
<p>न किञ्चन द्वेष्टि तथा न किञ्चिदभिकाङ्क्षति ।<br>
भुङ्क्ते च प्रकृतं सर्वं महाभोक्ता स उच्यते ॥ २१ ॥</p>
<p>महाभोक्तुर्लक्षणान्याह - न किञ्चिदित्यादिना । प्रकृतं प्रस्तुतं<br>
प्रारब्धोपनीतम् ॥ २१ ॥</p>
<p>नादत्तेऽप्याददानश्च नाचरत्याचरन्नपि ।<br>
भुञ्जानोऽपि न यो भुङ्क्ते महाभोक्ता स उच्यते ॥ २२ ॥</p>
<p>इन्द्रियैर्विषयानाददानोऽप्यद्वयासङ्गपूर्णात्मप्रतिष्ठत्वान्नादत्ते । हस्तपादादिना<br>
आदानगमनाद्याचरन्नपि निष्क्रियात्मबुद्ध्या नाचरति ।<br>
एवमशनायाद्यतीतन्नित्यतृप्तात्मदर्शनान्नभुङ्क्ते ॥ २२ ॥</p>
<p>साक्षिवत्सकलं लोकव्यवहारमखिन्नधीः ।<br>
पश्यत्यपगतेच्छं यो महाभोक्ता स उच्यते ॥ २३ ॥</p>
<p>उदासीनः साक्षाद्द्रष्टा साक्षी तद्वत् ॥ २३ ॥</p>
<p>सुखैर्दुःखैः क्रियायोगैर्भावाभावैर्भ्रमप्रदैः ।<br>
यस्य नोत्क्रामति मतिर्महाभोक्ता स उच्यते ॥ २४ ॥</p>
<p>जयापजयादिक्रियायोगैः । भावाभावैर्लाभव्ययैः । भ्रमा विक्षेपास्तत्प्रदैः ।<br>
नोत्क्रामति न विक्षिपति ॥ २४ ॥</p>
<p>जरा मरणमापच्च राज्यं दारिद्र्यमेव च ।<br>
रम्यमित्येव यो वेत्ति महाभोक्ता स उच्यते ॥ २५ ॥</p>
<p>रम्यं ब्रह्मदृष्ट्या रम्यम् । यथा स्वर्णमयो व्याघ्रो रम्यस्वर्णदृष्ट्या<br>
रम्यस्तथेति भावः ॥ २५ ॥</p>
<p>महान्ति सुखदुःखानि यः पयांसीव सागरः ।<br>
समं समुपगृह्णाति महाभोक्ता स उच्यते ॥ २६ ॥</p>
<p>समं तुल्यवृत्त्या भोगाय समुपगृह्णाति ॥ २६ ॥</p>
<p>अहिंसा समता तुष्टिश्चन्द्रबिम्बादिवांशवः ।<br>
नोप यस्माच्चोपयाता महाभोक्ता स उच्यते ॥ २७ ॥</p>
<p>यस्मादुपयाता नोपयाताः । चकारः प्रागुक्तगुणकदम्बसमुच्चयार्थः ॥ २७ ॥</p>
<p>कट्वम्ललवणं तिक्तममृष्टं मृष्टमुत्तमम् ।<br>
अधमं योऽत्ति साम्येन महाभोक्ता स उच्यते ॥ २८ ॥</p>
<p>अधमं अस्वादु निकृष्टमप्यन्नम् ॥ २८ ॥</p>
<p>सरसं नीरसं चैव सुरतं विरतं तथा ।<br>
यः पश्यति समं सौम्यो महाभोक्ता स उच्यते ॥ २९ ॥</p>
<p>विरतं रतिविघातम् ॥ २९ ॥</p>
<p>क्षारे खण्डप्रकारे च शुभे वाप्यशुभे तथा ।<br>
समता सुस्थिरा यस्य महाभोक्ता स उच्यते ॥ ३० ॥</p>
<p>खण्डप्रकारे शर्करापरिष्कृतभक्ष्यभेदे ॥ ३० ॥</p>
<p>इदं भोज्यमभोज्यन्न् चेत्येवं त्यक्त्वा विकल्पितम् ।<br>
गताभिलाषं यो भुङ्क्ते महाभोक्ता स उच्यते ॥ ३१ ॥</p>
<p>अभोज्यन्न् भोक्तुमशक्यम् अस्वादुतिक्तादि । विकल्पितं विकल्पनम् ॥ ३१ ॥</p>
<p>आपदं सम्पदं मोहमानन्दमपरं परम् ।<br>
यो भुङ्क्ते समया बुद्ध्या महाभोक्ता स उच्यते ॥ ३२ ॥</p>
<p>अपरममृष्टं कोद्रवान्नकदाच्छादनादि । परं उत्कृष्टं<br>
दिव्यान्नाच्छादनादि ॥ ३२ ॥</p>
<p>धर्माधर्मौ सुखं दुःखं तथा मरणजन्मनी ।<br>
धिया येनेति सन्त्यक्तं महात्यागी स उच्यते ॥ ३३ ॥</p>
<p>इति प्रागुक्तलक्षणया । धिया निरतिशयानन्दपूर्णाद्वयात्मधियामिथ्येति सन्त्यक्तमिति<br>
वा ॥ ३३ ॥</p>
<p>सर्वेच्छाः सकलाः शङ्काः सर्वेहाः सर्वनिश्चयाः ।<br>
धिया येन परित्यक्ता महात्यागी स उच्यते ॥ ३४ ॥</p>
<p>सर्वा ईहा वाङ्मनःकाय । चेष्टाः । धिया विषयबाधादेव परितस्त्यक्ताः ॥ ३४ ॥</p>
<p>देहस्य मनसो दुःखैरिन्द्रियाणां मनःस्थितेः ।<br>
नूनं येनोज्झिता सत्ता महात्यागी स उच्यते ॥ ३५ ॥</p>
<p>देहादीनां सत्ता तत्तद्दुःखैः सह येन मिथ्यात्वबुद्ध्या उज्झिता त्यक्ता ॥ ३५ ॥</p>
<p>न मे देहो न जन्मापि युक्तायुक्ते न कर्मणी ।<br>
इति निश्चयवानन्तर्महात्यागी स उच्यते ॥ ३६ ॥</p>
<p>युक्तायुक्ते विहितनिषिद्धे इष्टानिष्टाचरणरूपे वा ॥ ३६ ॥</p>
<p>येन धर्ममधर्मं च मनोमननमीहितम् ।<br>
सर्वमन्तः परित्यक्तं महात्यागी स उच्यते ॥ ३७ ॥</p>
<p>धर्ममधर्मं च शारीरम् । मनोमननं मानसम् । ईहितं वागादि चेष्टितम् ॥ ३७ ॥</p>
<p>यावती दृश्यकलना सकलेयं विलोक्यते ।<br>
सा येन सुष्ठु सन्त्यक्ता महात्यागी स उच्यते ॥ ३८ ॥</p>
<p>सुष्ठु सम्यग्दर्शनेन बाधात्सन्त्यक्ता ॥ ३८ ॥</p>
<p>इत्युक्तं देवदेवेन भृङ्गीशाय पुनानघ ।<br>
एतां दृष्टिमवष्टभ्य तिष्ठ राम गतज्वरः ॥ ३९ ॥</p>
<p>उपसंहरति - इतीति ॥ ३९ ॥</p>
<p>नित्योदितं विमलरूपमनन्तमाद्यं ब्रह्मास्ति नेतरकलाकलनं हि किञ्चित् ।<br>
इत्येव भावय निरञ्जनतामुपेतो निर्वाणमेहि सकलामलशान्तवृत्तिः ॥ ४० ॥</p>
<p>यया भावनया महाकर्ता च महाभोक्ता महात्यागी वाऽनायासेन भवति तां<br>
भावनां रामायोपदिशति - न्नित्योदितमिति । हे राम त्वं<br>
देहादिपञ्चकोशानामवस्थात्रयस्य च निरासेन निरञ्जनतामुपेतः सन् परिशिष्टं<br>
नित्योदितं विमलात्मरूपं ब्रह्मैवास्ति किञ्चित्तदितरकल्पनाकलनं नास्तीत्येव<br>
भावय । एवं सदा भावयंस्तद्भावाभिव्यक्त्या कलनामलेभ्यः शान्ता वृत्तयो<br>
यस्य तथाविधः सन्निर्वाणमेहि प्राप्नुहीत्यर्थः ॥ ४० ॥</p>
<p>अनामयं ब्रह्म समस्तकल्प कार्यैकबीजं परमात्मरूपम् ।<br>
बृहच्च तद्बृंहितसर्वभावं खमस्ति भातीह यदङ्ग कि।चित् ॥ ४१ ॥</p>
<p>हे अङ्ग इह संसारे यत्किञ्चिद्भाति तत्समस्तेषु कल्पेषु द्विपरार्धावधिकालावयवेषु<br>
प्रसिद्धानां सर्वकार्याणामेकबीजं मूलकारणभूतमनामयं स्वयन्न्<br>
जन्मादिविकारामयशून्यं परमात्मरूपं ब्रह्मैव । तच्च<br>
बृहत्सर्गभेदैर्बृंहितसर्वभावविकल्पमपि खमाकाशमेवास्ति ।<br>
सर्वविकल्पशून्यमेवेत्यर्थः ॥ ४१ ॥</p>
<p>अन्यत्क्वचित्किञ्चिदिदं कदाचिन्न सम्भवत्येव सदप्यसच्च ।<br>
इत्येव साधो दृढनिश्चयोऽन्तः स्थित्वा गताशङ्कविलासमास्स्व ॥ ४२ ॥</p>
<p>यतः क्वचित्किञ्चिदपि सत् स्थूलमसत् सूक्ष्मं अपिशब्दात्कारणं च<br>
सदेकरसाद्ब्रह्मणोऽन्यन्न सम्भवत्येव । सतः पृथक्त्वे असत्त्वापत्तेः अपृथक्त्वे<br>
सदैकरस्यापत्तेः प्रकारान्तरस्य च सम्भावनायोगादिति भावः । हे साधो अतस्त्वं<br>
सद्ब्रह्मैवाहमित्येवान्तर्दृढनिश्चयः सन् प्रथमं समाध्यभ्यासबलेन<br>
स्थित्वा सप्तमभूमिकां क्रमेणाधिरुह्य गताशङ्कविलासं तथैवास्स्वेत्यर्थः ॥<br>
४२ ॥</p>
<p>अन्तर्मुखः सन्सततं समस्तं कुर्वन्बहिष्ठं खलु कार्यजातम् ।<br>
न खेदमायासि कदाचिदेव निराकृताहङ्कृतितामुपैषि ॥ ४३ ॥</p>
<p>हे साधो त्वं यदि अन्तर्मुखः सन्निराकृताहङ्कृतितामुपैषि सदा बहिष्ठं<br>
समस्तं कार्यजातं कुर्वन्नपि कदाचिदपि खेदं नायास्येवेत्यन्वयः ॥ ४३ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
व्रतत्रयनिरूपणं नाम पञ्चदशाधिकशततमः सर्गः ॥ ११५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
व्रतत्रयनिरूपणं नाम पञ्चदशोत्तरशततमः सर्गः ॥ ११५ ॥</p>
<h1 id="११६">११६</h1>
<p>षोडशाधिकशततमः सर्गः ११६</p>
<p>श्रीराम उवाच ।</p>
<p>भगवन्सर्वधर्मज्ञ चित्तेऽहङ्कारनामनि ।<br>
गलिते वा गलद्रूपे लिङ्गं सत्त्वस्य किं भवेत् ॥ १ ॥</p>
<p>चित्तस्य गलतो नित्यं चतुर्थादिषु भूमिषु ।<br>
गलितस्य च लक्ष्माणि वर्ण्यन्तेऽत्र पुमाश्रयात् ॥</p>
<p>सत्त्वस्य क्षीणवासनस्य मनसो लिङ्गं लक्षणम् ॥ १ ॥</p>
<p>श्रीवसिष्ठ उवाच ।</p>
<p>बलादपि हि सञ्जाता न लिम्पन्त्याशयं सितम् ।<br>
लोभमोहादयो दोषाः पयांसीव सरोरुहम् ॥ २ ॥</p>
<p>एवं पृष्टो वसिष्ठः प्रथमं लोभमोहादिदोषक्षय एव मुख्यं<br>
तल्लक्षणमित्याह - बलादिति । सञ्जाताः सञ्जनिताः । परीक्षाद्यर्थं परेण<br>
बलादपि सम्पादिता इत्यर्थः । सितं शुद्धं शुभ्रं च ॥ २ ॥</p>
<p>मुदिताद्याः श्रियो वक्त्रं न मुञ्चन्ति कदाचन ।<br>
गलत्यहङ्कारमये चित्ते गलति दुष्कृते ॥ ३ ॥</p>
<p>सदा मुखप्रसन्नतादिरपि तल्लक्षणमित्याह - मुदिताद्या इति । दुष्कृते<br>
विषादहेतौ पापे ज्ञानाग्निना गलति सति ॥ ३ ॥</p>
<p>वासनाग्रन्थयश्छिन्ना इव त्रुट्यन्त्यलं शनैः ।<br>
कोपस्तानवमायाति मोहो मान्द्यं हि गच्छति ॥ ४ ॥</p>
<p>उक्तं प्रपञ्चयन् लक्षणान्तराण्यप्याह - वासनेत्यादिना ॥ ४ ॥</p>
<p>कामः क्लमं गच्छति च लोभः क्वापि पलायते ।<br>
नोल्लसन्तीन्द्रियाण्युच्चैः खेदः स्फुरति नोच्चकैः ॥ ५ ॥</p>
<p>न दुःकान्यपबृंहन्ति न वल्गन्ति सुखानि च ।<br>
सर्वत्र समतोदेति हृदि शैत्यप्रदायिनी ॥ ६ ॥</p>
<p>शैत्यं तापनिवृत्तिस्तत्प्रदायिनी ॥ ६ ॥</p>
<p>सुखदुःखादयस्त्वेते दृश्यन्ते यदि वा मुखे ।<br>
दृश्यन्त एव तुच्छत्वान्नानुलिम्पन्ति ते मनः ॥ ७ ॥</p>
<p>ननु ज्ञानिनामपि कदाचिन्मुखे सुखदुःखादिलिङ्गानि प्रसादमालिन्यादीनि<br>
दृश्यन्ते यथा प्राक्कुम्भस्य दुर्वासःशापश्रवणे शिखिध्वजस्य यथा वा<br>
विश्वामित्रेण हरिश्चन्द्रच्छलने पुत्रघातेन च वसिष्ठस्य । तत्कथं मुदिताद्याः<br>
श्रियो वक्त्रं न मुञ्चन्तीति लक्षणं घटते तत्राह - सुखदुःखादय इति ।<br>
भोजकप्रारब्धप्राबल्येन दुःखतल्लिङ्गमालिन्याभासयोः<br>
कदाचिदुदयेऽप्युत्तरक्षणे मिथ्यात्वबुद्धिबाधितत्वान्न तयोस्तच्चित्तलेपकत्वमिति न<br>
स्वाभाविकसुखादिप्रसादविघात इत्यर्थः ॥ ७ ॥</p>
<p>चित्ते गलति गीर्वाणगणस्य स्पृहणीयताम् ।<br>
साधुर्गच्छत्युदेत्यस्य समता शीतचन्द्रिका ॥ ८ ॥</p>
<p>उपशान्तं च कान्तं च सेव्यमप्रतिरोधि च ।<br>
निभृतं चोर्जितं स्वच्छं वहतीत्थं महद्वपुः ॥ ९ ॥</p>
<p>अप्रतिरोधि परेष्टाविघाति । निभृतं विनीतम् ॥ ९ ॥</p>
<p>भावाभावविरुद्धोऽपि विचित्रोऽपि महानपि ।<br>
नानन्दाय न खेदाय सतां संसृतिविभ्रमः ॥ १० ॥</p>
<p>भावैर्विभवैरभावैर्दारिद्र्यैर्विरुद्धो विषमोऽपि । सतां गलिताहङ्काराणाम् ॥ १० ॥</p>
<p>बुद्ध्यालोकेन साध्येऽस्मिन्वस्तुन्यस्तमितापदि ।<br>
प्रवर्तते न यो मोहात्तं धिगस्तु नराधमम् ॥ ११ ॥</p>
<p>इदानीमात्मलाभस्यातिसुलभतां दर्शयंस्तदर्थमप्रवृत्तान्निन्दन्नुपसंहरति</p>
<ul>
<li>बुद्ध्यालोकेनेति । बुद्धिलक्षणेनालोकेन प्रकाशेन । अथवा प्रत्यक्प्रवणया<br>
बुद्ध्या आलोकनमालोकस्तावन्मात्रेण साध्ये लभ्ये अस्तमिता आपदो यस्मिन् लब्धे सति<br>
तथाविधे परमात्मवस्तुनि यो न प्रवर्तते तं धिगस्त्वित्यर्थः ॥ ११ ॥</li>
</ul>
<p>विश्रान्तिमाप्तुमुचितां चिरमङ्ग दुःखरत्नाकरं जननसागरमुत्तितीर्षोः ।<br>
कोऽहं कथं जगदिदं च परं च किं स्यात्किं भोगकैरिति मतिः<br>
परमोऽभ्युपायः ॥ १२ ॥</p>
<p>तत्प्रवृत्तौ तर्हि कः प्रथममुपाय इति चेद्विवेकवैराग्ये एवेत्याह - विश्रान्तिमिति ।<br>
हे अङ्ग दुःखरत्नानामाकरभूतं जननमरणोपलक्षितं<br>
संसारसागरमुत्तितीर्षोरुत्तरितुमिच्छोः पुरुषस्य तत्पारे निरतिशयानन्दात्मनि<br>
चिरमुचितां विश्रान्तिं प्राप्तुमहं क इदं जगच्च किं परमात्मतत्त्वं च किं<br>
कीदृशं स्यात् भोगकैस्तुच्छैश्च किं स्यादिति निरन्तराभ्यस्ता विचारवैराग्यात्मिका<br>
मतिरेव प्रथमोऽभिमत उपायोऽभ्युपायः । तस्मात्तमेवाश्रयेदित्यर्थः ॥ १२ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
गलितचित्तलक्षणकथनं नाम षोडशाधिकशततमः सर्गः ॥ ११६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
गलितचित्तलक्षणकथनं नाम षोडशोत्तरशततमः सर्गः ॥ ११६ ॥</p>
<h1 id="११७">११७</h1>
<p>सप्तदशाधिकशततमः सर्गः ११७</p>
<p>श्रीवसिष्ठ उवाच ।</p>
<p>भवतामादिपुरुष इक्ष्वाकुर्नाम भूपतिः ।<br>
इक्ष्वाकुवंऽसप्रभव यथा मुक्तस्तथा शृणु ॥ १ ॥</p>
<p>कोऽहं कथं जगदिति विचारेऽत्र निदर्शनम् ।<br>
इक्ष्वाकोर्मनुना प्रोक्तो विवेकः सम्प्रकीर्त्यते ॥</p>
<p>आदिपुरुषो मूलपुरुषो यथा । यादृशविचारेण मुक्तः प्रागुक्तपदे विश्रान्तस्तथा<br>
तं विचारं शृण्वित्यर्थः ॥ १ ॥</p>
<p>इक्ष्वाकुर्नाम भूपालः स्वराज्यं परिपालयन् ।<br>
कदाचिदेकान्तगतो मनसा समचिन्तयत् ॥ २ ॥</p>
<p>जरामरणसङ्क्षोभसुखदुःखभ्रमस्थितेः ।<br>
अस्य दृश्यप्रपञ्चस्य को हेतुः स्यादिति स्वयम् ॥ ३ ॥</p>
<p>इति स्वयन्न् समचिन्तयदिति पूर्वेणान्वयः ॥ ३ ॥</p>
<p>जगतो न विवेदासौ कारणं चिन्तयन्नपि ।<br>
अथैकदा पृच्छदसौ ब्रह्मलोकागतं मनुम् ॥ ४ ॥</p>
<p>न विवेद विवेकेन वेद । ब्रह्मलोकादगतं मनुं स्वपितरम् ॥ ४ ॥</p>
<p>पूजितं स्वसभासंस्थं भगवन्तं प्रजापतिम् ।</p>
<p>इक्ष्वाकुरुवाच ।</p>
<p>मां योजयति धार्ष्ट्येन भगवन्करुणानिधे ॥ ५ ॥</p>
<p>तत्र प्रथमं मनुं प्रार्थनयाभिमुखीकरोति - मामिति ॥ ५ ॥</p>
<p>भवत्प्रसाद एवायं भवन्तं प्रष्टुमञ्जसा ।<br>
कुतः सर्गोऽयमायातः स्वरूपं चास्य कीदृशम् ॥ ६ ॥</p>
<p>प्रष्टव्यांशं दर्शयति - कुत इत्यादिना ॥ ६ ॥</p>
<p>कियदेतज्जगत्कस्य कदा केनेति कथ्यते ।<br>
अहं कथं च विषमादस्मात्संसृतिविभ्रमात् ॥ ७ ॥</p>
<p>सङ्ख्यया परिमाणतश्च कियत् । कस्य भोक्तुः स्वामिनश्च । कदा केन रचितमिति<br>
श्रुत्यादिभिः कथ्यते । अनेन<br>
श्रुत्यादिप्रमाणमूलमुपदेशपरम्परासम्प्रदायागतमेव त्वया वाच्यं न तु<br>
तर्केण किञ्चित्कल्पयित्वेति सूचितम् ॥ ७ ॥</p>
<p>विमुच्येय घनास्तीर्णाज्जालादिव विहङ्गमः ।</p>
<p>मनुरुवाच ।</p>
<p>अहो नु चिरकालेन विवेके सुविकासिनि ॥ ८ ॥</p>
<p>विमुच्येयेति कर्मकर्तरि यक्तङौ ॥ ८ ॥</p>
<p>वितथानर्थविच्छेत्ता सारः प्रश्नस्त्वया कृतः ।<br>
यदिदं दृश्यते किञ्चित्तन्नास्ति नृप किञ्चन ॥ ९ ॥</p>
<p>तत्र तत्त्वोपदेशयोगित्वात्स्वरूपं चास्य कीदृशमिति प्रश्नस्य प्रथममुत्तरमाह</p>
<ul>
<li>यदिदमिति । तथा च मिथ्या जगतः असत्स्वरूपमसदेवेति भावः ॥ ९ ॥</li>
</ul>
<p>यथा गन्धर्वनगरं यथा वारि मरुस्थले ।<br>
यत्तु नो दृश्यते किञ्चित्तन्न किञ्चिदिव स्थितम् ॥ १० ॥</p>
<p>ननु साङ्ख्या उपादाने परमसूक्ष्मतया स्थितमेव कार्यं निमित्तैराविर्भाव्यते<br>
इत्याहुः । वेदान्तिनस्तु सद्ब्रह्मैव जगदात्मना सर्गे सम्पद्यत इति । तत्कथं<br>
तन्नास्तीत्युच्यते तत्राहं प्रत्याह - यत्त्विति । साक्षिणा इन्द्रियैर्वा यन्नो दृश्यते<br>
तत्किञ्चिदपि स्वोपादाने न स्थितं प्रमाणाभावादित्यर्थः ॥ १० ॥</p>
<p>मनःषष्ठेन्द्रियातीतं यत्स्यादपि न किञ्चन ।<br>
अविनाशं तदस्तीह तत्सदात्मेति कथ्यते ॥ ११ ॥</p>
<p>स्यादपि न । सम्भावनाप्यस्य यतो नास्तीत्यर्थः । द्वितीयं प्रत्याह - अविनाशमिति ॥<br>
११ ॥</p>
<p>इयं तु सर्वदृश्याढ्या राजन्सर्गपरम्परा ।<br>
तस्मिन्नेव महादर्शे प्रतिबिम्बमुपागता ॥ १२ ॥</p>
<p>प्रतिबिम्बमिति । तथा चादर्शसत्तायाः प्रतिबिम्बेष्विव<br>
संसर्गाध्यासाद्ब्रह्मसत्तानुविद्धं जगदस्तु नाम तथापि स्वतः सत्त्वं तस्य<br>
नास्त्येवेति तन्नास्तीत्युक्तिर्युक्तैवेति भावः ॥ १२ ॥</p>
<p>भाः स्वभावसमुत्पन्ना ब्रह्मस्फुरणशक्तयः ।<br>
काश्चिद्ब्रह्माण्डतां यान्ति काश्चिद्गच्छन्ति भूतताम् ॥ १३ ॥</p>
<p>कस्तर्हि बहु स्यां प्रजायेय इति सङ्कल्प्य ब्रह्मण एव<br>
जगज्जीवभावश्रुतेराशयस्तत्राह - भाः स्वभावेति ।<br>
स्फुरणशक्तयश्चिदाभासः । ब्रह्माण्डतां स्थूलसमष्ट्यभिमानेन तद्रूपताम् ।<br>
भूततां पृथिव्याद्यभिमानेन तद्रूपताम् ॥ १३ ॥</p>
<p>अन्यास्त्वन्यत्वमायान्ति भवत्येवं जगत्स्थितिः ।<br>
न बन्धोऽस्ति न मोक्षोऽस्ति ब्रह्मैवास्ति निरामयम् ।<br>
नैक्यमस्ति न च द्वित्वं संवित्सारं विजृम्भते ॥ १४ ॥</p>
<p>अन्यत्वं चतुर्विधभूतग्रामताम् । तथा मिथ्योपाधिषु भ्रान्त्या चिदाभासानां<br>
बन्धादिकल्पना न वस्तुतस्तत्प्रसक्तिरित्याह - न बन्धोऽस्तीति ॥ १४ ॥</p>
<p>एकं यथा स्फुरति वारि तरङ्गभङ्गैरेवं परिस्फुरति चिन्न च किञ्चिदेव ।<br>
त्वं बन्धमोक्षकलने प्रविमुच्य दूरे स्वस्थो ब्भवाऽभवभयोऽभयसार एव<br>
॥ १५ ॥</p>
<p>उक्तं द्वितीयप्रश्नोत्तरमुपसंहरति - एकमिति । यथा एकं वारि तरङ्गभेदैः<br>
परिस्फुरति एवं चिदपि जगद्भेदैः परिस्फुरति मायामात्रत्वात्तच्च न किञ्चिदेव<br>
अतस्त्वं बन्धमोक्षभ्रमौ दूरे प्रविमुच्य न विद्यते भवभयं यस्य तथाविधः<br>
सन्नभयब्रह्मसार एव भवेत्यर्थः ॥ १५ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
इक्ष्वाकुमनुसंवादे सप्तदशाधिकशततमः सर्गः ॥ ११७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
इक्ष्वाकुमनुसंवादो नाम सप्तदशोत्तरशततमः सर्गः ॥ ११७ ॥</p>
<h1 id="११८">११८</h1>
<p>अष्टादशाधिकशततमः सर्गः ११८</p>
<p>मनुरुवाच ।</p>
<p>सङ्कल्पोन्मुखतां याताः सत्यश्चिन्मात्रसंविदः ।<br>
आपस्तरङ्गत्वमिव यान्ति भूमिप जीवताम् ॥ १ ॥</p>
<p>कुतः सर्गः कदा कस्य केनेत्येषामिहोत्तरम् ।<br>
तथात्मदर्शनोपाया मनुनात्र प्रकीर्तिताः ॥</p>
<p>तत्रादौ शुद्धसंविदो जीवभावे निमित्तमाह - सङ्कल्पेति । चिन्मात्रस्य<br>
शुद्धचैतन्यस्याविद्यायां तत्तत्संस्कारविचित्रायां प्रतिबिम्बरूपाः संविदः<br>
संस्काराणामन्तःकरणतया परिणामे तदवच्छिन्नतया जीवतां यान्ति ॥ १ ॥</p>
<p>ते जीवाः संसरन्तीह संसारे पूर्वमुत्थिते ।<br>
सुखदुःखदशामोहो मनस्येवास्ति नात्मनि ॥ २ ॥</p>
<p>पूर्वमुत्थिते उपाधितया आविर्भूते संसारे समष्टिव्यष्टिमनसः कार्ये । एवं सति<br>
यत्फलितं तदाह - सुखदुःखेति ॥ २ ॥</p>
<p>अदृश्यो दृश्यते राहुर्गृहीतेन यथेन्दुना ।<br>
तथानुभवमात्रात्मा दृश्येनात्मावलोक्यते ॥ ३ ॥</p>
<p>नन्वदृश्य आत्मा कथं दृश्ये मनसि संसारदुःखि तद्विमुक्तो वा अविवेके विवेके<br>
वा दृश्यते तत्राह - अदृश्य इति । दृश्येनान्तःकरणेन<br>
चरमसाक्षात्काररूपतत्परिणामेन च निमित्तेन ॥ ३ ॥</p>
<p>न शास्त्रैर्नापि गुरुणा दृश्यते परमेश्वरः ।<br>
दृश्यते स्वात्मनैवात्मा स्वया सत्त्वस्थया धिया ॥ ४ ॥</p>
<p>सत्त्वस्थया निरहम्ममतावस्थया ॥ ४ ॥</p>
<p>पथिकाः पथि दृश्यन्ते रागद्वेषविमुक्तया ।<br>
यथा धिया तथवते द्रष्टव्याः स्वेन्द्रियादयः ॥ ५ ॥</p>
<p>निरहम्ममता देहेन्द्रियादिषु कथं द्रष्टव्येति दृष्टान्तेन स्पष्टयति -<br>
पथिका इति ॥ ५ ॥</p>
<p>एतेषु नादरः कार्यः सता नैवावधीरणम् ।<br>
पदार्थमात्रताविष्टास्तिष्ठन्त्वेते यथासुखम् ॥ ६ ॥</p>
<p>अवधीरणमुपवासादिना पीडनम् ॥ ६ ॥</p>
<p>पदार्थमात्रं देहादि धिया सन्त्यज्य दूरतः ।<br>
आशीतलान्तःकरणो नित्यमात्ममयो भव ॥ ७ ॥</p>
<p>पदार्थमात्रं उदासीनपदार्थसाधारणं सन्त्यज्य आत्ममयः<br>
शुद्धात्मदृष्ट्या तद्भावप्रचुरः ॥ ७ ॥</p>
<p>देहोऽहमिति या बुद्धिः सा संसारनिबन्धनी ।<br>
न कदाचिदियं बुद्धिरादेया हि मुमुक्षुभिः ॥ ८ ॥</p>
<p>नकिञ्चिन्मात्रचिन्मात्ररूपोऽस्मि गगनादणुः ।<br>
इति या शाश्वती बुद्धिः सा न संसारबन्धनी ॥ ९ ॥</p>
<p>न विद्यते किञ्चिन्मात्रमपि यत्र तथाविधन्न् यच्चिन्मात्रं तद्रूपो गगनादप्यणुः<br>
सूक्ष्मः । संसारबन्धनी न मुक्तिहेतुरिति यावत् ॥ ९ ॥</p>
<p>यथा विमलतोयानां बहिरन्तश्च भावनम् ।<br>
तेजस्तिष्ठति सर्वत्र तथात्मा सर्ववस्तुषु ॥ १० ॥</p>
<p>जडजगतोऽन्तर्बहिश्चासङ्गचित्प्रवेशेन स्फुरणेऽनुरूपं दृष्टान्तमाह -<br>
यथेति ॥ १० ॥</p>
<p>सन्निवेशांशवैचित्र्यं यथा हेम्नोऽङ्गदादिता ।<br>
आत्मनस्तदतद्रूपा तथैव जगदादिता ॥ ११ ॥</p>
<p>यथा अङ्गदाद्याकारता हेम्न एव सन्निवेशावयवविन्यासवैचित्र्यं तद्वदात्मनोऽपि<br>
जगत्तन्मूलमायारूपे इत्यर्थः ॥ ११ ॥</p>
<p>विनाशवाडवाक्रान्तं भीमं काममहार्णवम् ।<br>
जगज्जालतरङ्गिण्यो यान्ति भूततरङ्गिकाः ॥ १२ ॥</p>
<p>आत्मनः कालार्णवागस्त्यतां रूपयितुं कालस्य<br>
जगन्नद्युपसंहारस्थानसमुद्रतामाह - विनाशेति । विनाश एव वाडवो<br>
वडवाग्निस्तेनाक्रान्तं विशिष्टम् । भूतानि प्राणिनिकायास्तरङ्गा यासाम् ॥ १२ ॥</p>
<p>तथाप्यद्याप्यपूर्णस्य यः पाता कालवारिधेः ।<br>
तमात्मानं महागस्त्यं राजन्भावय सर्वदा ॥ १३ ॥</p>
<p>यथा सर्वजगज्जालभक्षणेऽप्यद्याप्यपूर्णस्यातृप्तस्य कालवारिधेर्यः पाता<br>
पानकर्ता ॥ १३ ॥</p>
<p>अनात्मन्यात्मतामस्मिन्देहादौ दृश्यजालके ।<br>
त्यक्त्वा सत्त्वमुपारूढो गूढस्तिष्ठ यथासुखम् ॥ १४ ॥</p>
<p>सत्त्वं निर्वासनीभावम् ॥ १४ ॥</p>
<p>कुचकोटरसंसुप्तं विस्मृत्य जननी सुतम् ।<br>
यथा रोदिति पुत्रार्थं तथात्मार्थमयं जनः ॥ १५ ॥</p>
<p>नित्यलब्धेऽप्यात्मन्यलब्धताभ्रान्त्या शोक इत्याह - कुचकोटरेति ॥ १५ ॥</p>
<p>अजरामरमात्मानमबुद्ध्वा परिरोदिति ।<br>
हा हतोऽहमनाथोऽहं नष्टोऽस्मीति वपुर्व्यये ॥ १६ ॥</p>
<p>वपुर्व्यये देहनाशे ॥ १६ ॥</p>
<p>यथा वारि परिस्पन्दान्नानाकारं विलोक्यते ।<br>
तथा सङ्कल्पवशतश्चिद्ब्रह्म परिबृंहति ॥ १७ ॥</p>
<p>परितो बृंहति कार्यपरम्परया वर्धते ॥ १७ ॥</p>
<p>संस्थाप्य सङ्कल्पकलङ्कमुक्तं चित्तं त्वमात्मन्युपशान्तकल्पः ।<br>
स्पन्देऽप्यसंस्पन्दमिवेह तिष्ठ स्वस्थः सुखी राज्यमिदं प्रशाधि ॥ १८ ॥</p>
<p>हे पुत्र त्वं सङ्कल्पकलङ्कैर्मुक्तं चित्तमात्मनि संस्थाप्य<br>
समूलसर्वसंसारोपशमे प्रारब्धभोगोपयोगितत्प्रतिभासावशेषादुपशान्तकल्पः<br>
सन् व्यवहाराय देहेन्द्रियादिस्पन्देऽपि तस्याभासमात्रत्वादसंस्पन्दं ब्रह्मेवेह<br>
व्यवहारभूमौ स्वस्थः सुखी तिष्ठ । इदं राज्यं च शाधि पालय । शासः<br>
शादेशस्याभीयत्वेनासिद्धत्वाद्धेर्धिः ॥ १८ ॥</p>
<p>इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०<br>
इक्ष्वाकुमनुसंवादेऽष्टादशाधिकशततमः सर्गः ॥ ११८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे<br>
पूर्वार्धेऽष्टादशोत्तरशततमः सर्गः ॥ ११८ ॥</p>
<h1 id="११९">११९</h1>
<p>एकोनविंशाधिकशततमः सर्गः ११९</p>
<p>मनुरुवाच ।</p>
<p>सर्गात्मभिर्विभुः स्पन्दैः क्रीडते बालवत्स्वयम् ।<br>
संहारात्मकशक्त्याथ संहृत्यात्मनि तिष्ठति ॥ १ ॥</p>
<p>वर्ण्यते पुरुषस्यात्र स्वातन्त्र्यं मोक्षबन्धयोः ।<br>
विद्याविद्यात्मशक्तिभ्यां सत्यासत्यात्मनिश्चयात् ॥</p>
<p>स्पन्देऽप्यसंस्पन्दमिवेह तिष्ठ इत्युक्तं तत्र ब्रह्मा किमर्थं मायया स्पन्दते<br>
कथं चासंस्पन्दन्न् तिष्ठतीतीक्ष्वाकोर्जिज्ञासां लिङ्गैरुपलक्ष्य मनुराह -<br>
सर्गात्मभिरिति । विभुरयं परमात्मा प्रसवधर्मिण्या अविद्याशक्त्या अविदुषः<br>
प्रतिसर्गात्मकैः स्पन्दैः क्रीडते । विदुषः प्रति तु तत्संहारात्मिकया विद्याशक्त्या<br>
समूलं सर्गं संहृत्य बाधितत्वात्कूटस्थाद्वये आत्मनि सदैव तिष्ठतीत्यर्थः ॥<br>
१ ॥</p>
<p>स्वयमस्य तथा शक्तिरुदेत्याबध्यते यया ।<br>
स्वयमस्य तथा शक्तिरुदेत्युन्मुच्यते यया ॥ २ ॥</p>
<p>तत्र रागात्प्रवृत्तस्य सर्गशक्त्युदय इव वैराग्यान्निवृत्तस्य संहारशक्त्युदयोऽपि<br>
स्वरसत एव भवतीत्याह - स्वयमिति ॥ २ ॥</p>
<p>चन्द्रार्कवह्नितप्तायोरत्नादीनां यथार्चिषः ।<br>
यथा पत्रादि वृक्षाणां निर्झराणां यथा कणाः ॥ ३ ॥</p>
<p>तत्र ज्ञातात्मनि जीवजगत्साधारणसत्तासामान्यात्मना विभाव्यमाने<br>
तद्विशेषात्मकबाह्याध्यात्मिकपदार्थजालकल्पने दृष्टान्तानाह - चन्द्रेति ।<br>
अर्चिषः प्रभाज्वालाप्रभेदा यथा कल्पितास्तथा जगद्वैचित्र्यं<br>
तद्ग्राहकबुद्ध्यादिवैचित्र्यं कल्पितमित्यन्वयः । सप्तायोग्रहणं<br>
मायाशबलदृष्टान्तार्थम् ॥ ३ ॥</p>
<p>तथेदं ब्रह्मणि स्फारे जगद्बुद्ध्यादि कल्पितम् ।<br>
दुःखप्रदमतज्ज्ञानां तदेवातदिव स्थितम् ॥ ४ ॥</p>
<p>अहो नु चित्रा मायेयं तात विश्वविमोहिनी ।<br>
सर्वाङ्गप्रोतमप्यात्मा यदात्मानं न पश्यति ॥ ५ ॥</p>
<p>सर्वगतस्वप्रकाशस्यात्मनोऽदर्शनमसतोऽप्रकाशस्यापि जगतः स्फुटं दर्शनन्न्<br>
चाश्चर्यमघटितघटनासमर्थमायाबलादेवेत्याह - अहो इति ।<br>
सर्वेष्वङ्गेष्ववयवप्रायेषु बाह्याध्यात्मिकभावेषु प्रोतमन्तर्बहिश्च<br>
व्याप्तमप्यात्मानं यद्यस्मान्न पश्यति ॥ ५ ॥</p>
<p>चिदादर्शमयं सर्वं जगदित्येव भावयन् ।<br>
यस्तिष्ठत्युपशान्तेच्छं स ब्रह्मकवचः सुखी ॥ ६ ॥</p>
<p>कया तर्हि भावनया आत्मानं दृष्ट्वा सुखी स्यात्तामाह -<br>
चिदादर्शमयमित्यादिना । आदर्शे नगरादिरिव ब्रह्मणि जगत्प्रातिभासिकं न<br>
वास्तवमिति भावयन्नित्यर्थः । मोहशरैरभेद्यं ब्रह्मैव कवचं यस्य सः ॥ ६ ॥</p>
<p>अहमर्थविमुक्तेन भावेनाभावरूपिणा ।<br>
सर्वं शून्यं निरालम्बं चिद्रूपमिति भावयेत् ॥ ७ ॥</p>
<p>इदं रम्यमिदं नेति बीजं ते दुःखसन्ततेः ।<br>
तस्मिन्साम्याग्निना दग्धे दुःखस्यावसरः कुतः ॥ ८ ॥</p>
<p>इति वैषम्यकल्पनमिति शेषः ॥ ८ ॥</p>
<p>राजन्नभावनास्त्रेण रम्यारम्यविभागिता ।<br>
पौरुषातिशयेनाशु स्वेनैवान्तर्विलूयताम् ॥ ९ ॥</p>
<p>अभावना समाध्यभ्यासेन सर्वदृश्यविस्मृतिस्तल्लक्षणेनास्त्रेण रम्यारम्ययोः<br>
पदार्थयोर्विभाविता प्रियाप्रियतावैषम्यकल्पना । सा हि रागद्वेषहेतुः<br>
समदृष्टिदार्ढ्यलक्षणपुरुषप्रयत्नातिशयेन विलूयतां छिद्यताम् ॥ ९ ॥</p>
<p>अभावनेन भावनं विलूय कर्मकाननम् ।<br>
परं समेत्य तानवं विशोक एव तिष्ठ भोः ॥ १० ॥</p>
<p>समाधिलक्षणेनाभावनेन बाह्यार्थभावनं तत्प्रयोजकं धर्माधर्मलक्षणं<br>
कर्मकाननं च विलूय परमाकाशादप्यधिकं तानवं सौक्ष्म्यं समेत्य<br>
तद्बलेन शोकहेत्वलेपे विशोक एव तिष्ठेत्यर्थः ॥ १० ॥</p>
<p>भरितभुवनाभोगो भूत्वा विभागबहिष्कृतो गलितकलनाभासोल्लासो<br>
[उल्लासः इति पदं क्वचिन्न पठ्यते ।] विवेकविलासवान् ।<br>
अधिगतपरानन्दस्पन्दश्चिराय निरामयः शमसमसितस्वच्छाभोगो<br>
भवाभयचिद्वपुः ॥ ११ ॥</p>
<p>हे पुत्र त्वं प्रथमं विवेकविलासवान् सन् समाधिना गलितबाह्यकलनाभासः<br>
पूर्णात्मना भरितभुवनाभोगश्च भूत्वा अधिगतः<br>
परानन्दस्याऽपरिच्छिन्नब्रह्मसुखस्य स्पन्दः सर्वत आविर्भावो यस्य<br>
तथाविधस्तद्विभागबहिष्कृतस्तदखण्डैकतापन्नोऽत एव निरस्तसंसारामयः<br>
पञ्चमषष्ठभूमिकासु चिराय स्थित्वान्ते<br>
सप्तमभूमिकायामात्यन्तिकविक्षेपवैषम्यशमेन समश्चन्द्रिकापूर्णत्वात्सितः<br>
शुभ्र आत्यन्तिकवासनाज्ञानकालुष्यक्षयात्स्वच्छ आभोग आकारो यस्य<br>
तथाविधोऽभयचिद्वपुर्भवेत्यर्थः । अथवा चतुर्भिः पादैश्चतुर्थाद्याश्चतस्रो<br>
भूमिकाः क्रमेण दर्शिता बोध्याः ॥ ११ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०<br>
इक्ष्वाकुमनुसंवादे एकोनविंशाधिकशततमः सर्गः ॥ ११९ ॥</p>
<p>इति पूर्वार्धे एकोनविंशाधिकशततमः सर्गः ॥ ११९ ॥</p>
<h1 id="१२०">१२०</h1>
<p>विंशाधिकशततमः सर्गः १२०</p>
<p>मनुरुवाच ।</p>
<p>शास्त्रसज्जनसम्पर्कैः प्रज्ञामादौ विवर्धयेत् ।<br>
प्रथमा भूमिकैषोक्ता योगस्यैव च योगिनः ॥ १ ॥</p>
<p>मुमुक्षुभूमिकास्तिस्रो मुच्यमानस्य तूत्तरा ।<br>
मुक्तस्य परतस्तिस्रो भूमिकाः सप्त दर्शिताः ॥</p>
<p>परं समेत्य तानवमिति यद्योगभूमिकाभ्यासफलमुक्तं<br>
तदुपायभूतान्भूमिकाभेदान्वर्णयति - शास्त्रेत्यादिना । तथा च<br>
साधनचतुष्टयसम्पादनसहितं गुरुसतीर्थ्यादिसहायकं श्रवणं प्रथमा<br>
भूमिकेत्यादिनिष्कर्षा उत्पत्तिप्रकरणे दर्शिता एवात्र बोध्याः ॥ १ ॥</p>
<p>विचारणा द्वितीया स्यात्तृतीयाऽसङ्गभावना ।<br>
विलापनी चतुर्थी स्याद्वासनाविलयात्मिका ॥ २ ॥</p>
<p>विचारणा मननम् । असङ्गस्याद्वितीयान्मनोभावना निदिध्यासनम् । विलापनी<br>
तत्त्वसाक्षात्कारेणाज्ञानादिप्रपञ्चस्य बाधस्तत्साधिनी । वासनापदेन<br>
तदाश्रयाऽविद्या गृह्यते ॥ २ ॥</p>
<p>शुद्धसंविन्मयानन्दरूपा भवति पञ्चमी ।<br>
अर्धसुप्तप्रबुद्धाभो जीवन्मुक्तोऽत्र तिष्ठति ॥ ३ ॥</p>
<p>शुद्धः संविन्मयः समाधिपरिपाकादन्तः प्रथाप्रचुरो य आनन्दस्तद्रूपा । तां<br>
दशां दृष्टान्तेनानुभवमारोहयति - अर्धेति । यथा निद्राशेषेणार्धन्न्<br>
सुप्तोऽर्धन्न् च प्रबुद्धः पुरुषो बाह्यशब्दादीनाकर्णयन्नप्यन्तः स्वापसुखासक्तो<br>
न प्रतिवचनादिव्यवहारमिच्छति तद्वद्व्युत्थानकालेऽप्यस्यां भूमिकायां योगी<br>
तिष्ठतीत्यर्थः ॥ ३ ॥</p>
<p>स्वसंवेदनरूपा च षष्ठी भवति भूमिका ।<br>
आनन्दैकघनाकारा सुषुप्तसदृशस्थितिः ॥ ४ ॥</p>
<p>स्वसंवेदनं स्वरसत एवाक्षीयमाणा ब्रह्माकारानुभववृत्तिस्तद्रूपा । तदेवाह</p>
<ul>
<li>आनन्देति ॥ ४ ॥</li>
</ul>
<p>तुर्यावस्थोपशान्ताथ मुक्तिरेवेह केवलम् ।<br>
समता स्वच्छता सौम्या सप्तमी भूमिका भवेत् ॥ ५ ॥</p>
<p>अथ यदा सा वृत्तिरपि क्षीयते तदाविष्कृतं ब्रह्मैव पूर्णस्वप्रकाशमवशिष्यते<br>
तथा जीवतः स्थितिः सप्तमी भूमिका सैव मया शमसमसितस्वच्छाभोगः इति<br>
प्रागुक्तेत्यर्थः । आद्यभूमिकात्रयस्य वक्ष्यमाणरीत्यैकीकारात् षष्ठी तुर्या ॥ ५ ॥</p>
<p>तुर्यातीता तु यावस्था परा निर्वाणरूपिणी ।<br>
सप्तमी सा परिप्रौढा विषयः स्यान्न जीवताम् ॥ ६ ॥</p>
<p>सप्तम्या अष्टम्याश्च योगिजीवनाजीवनमात्रं विशेषो नान्य इत्यभेद एवेत्याशयेनाह</p>
<ul>
<li>तुर्यातीतेति । सप्तमी भूमिकैव तुर्यातीताख्या परितः प्रौढा सती विदेहमुक्तिः<br>
सम्पद्यते सा चा जीवतां योगिनां विषयो न स्यादित्यर्थः ॥ ६ ॥</li>
</ul>
<p>पूर्वावस्थात्रयं त्वत्र जाग्रदित्येव संस्थितम् ।<br>
चतुर्थी स्वप्न इत्युक्ता स्वप्नाभं यत्र वै जगत् ॥ ७ ॥</p>
<p>आनन्दैकघनीभावात्सुषुप्ताख्या तु पञ्चमी ।<br>
असंवेदनरूपाथ षष्ठी तुर्यपदाभिधा ॥ ८ ॥</p>
<p>तुर्यातीतपदावस्था सप्तमी भूमिकोत्तमा ।<br>
मनोवचोभिरग्राह्या स्वप्रकाशपदात्मिका ॥ ९ ॥</p>
<p>तामेव प्रशंसति - मनोवचोभिरित्यादिना ॥ ९ ॥</p>
<p>अन्तः प्रत्याहृतिवशाच्चेत्यं चेन्न विभावितम् ।<br>
मुक्त एवास्य सन्देहो महासमतया तया ॥ १० ॥</p>
<p>तस्यामेव सर्वदृश्यानां प्रत्यगात्मनि सम्यग्विलयादात्यन्तिकी जीवन्मुक्ततेत्याह</p>
<ul>
<li>अन्तरिति । तया सप्तमभूमिकाप्रसिद्धया ॥ १० ॥</li>
</ul>
<p>यद्भोगसुखदुःखांशैरपरामृष्टपूर्णधीः ।<br>
सशरीरोऽशरीरो वा भवत्येवम्मतिः पुमान् ॥ ११ ॥</p>
<p>न म्रिये न च जीवामि नाहं सन्नाप्यसन्नयम् ।<br>
आत्मारामो नरस्तिष्ठेत्तन्मुक्तत्वमुदाहृतम् ॥ १२ ॥</p>
<p>तस्यां तु जीवन्मुक्तस्य कीदृशोऽनुभवस्तमाह - न म्रिये इति ॥ १२ ॥</p>
<p>व्यवहार्युपशान्तो वा गृहस्थो वाथवैककः ।<br>
अहं न किञ्चिच्चिदिति मत्वा जीवो न शोचति ॥ १३ ॥</p>
<p>एककः एकचरो यतिः ॥ १३ ॥</p>
<p>अलेपकोऽहमजरो नीरागः शान्तवासनः ।<br>
निर्मलोऽस्मि चिदाकाश इति मत्वा न शोचति ॥ १४ ॥</p>
<p>अहमन्तादिरहितः शुद्धो बुद्धोऽजरामरः ।<br>
शान्तः समासमाभास इति मत्वा न शोचति ॥ १५ ॥</p>
<p>तृणाग्रेष्वम्बरे भानौ नरनागामरेषु च ।<br>
यत्तदस्ति तदेवेति मत्वा भूयो न शोचति ॥ १६ ॥</p>
<p>अतिक्षुद्रेषु तृणाग्रेषु । अतिमहत्यम्बरे । अतिप्रकाशे भानौ यत्तत्प्रसिद्धतरं<br>
सन्मात्रं तदेव प्रत्यक्चिन्मात्रमहमस्मीत्यखण्डमहावाक्यार्थं मत्वेत्यर्थः ॥<br>
१६ ॥</p>
<p>तिर्यमूर्ध्वमधस्तान्मे व्यापको महिमा चितः ।<br>
तस्यानन्तविलासस्य ज्ञात्वेति क इव क्षयी ॥ १७ ॥</p>
<p>चितो मे महिमा व्यापक इति तस्य परमात्मनो महिमानं ज्ञात्वा कः क्षयी<br>
मरणादिदुःखभागित्यर्थः । तथा च श्रुतिः एष नित्यो महिमा ब्राह्मणस्य न<br>
वर्धते कर्मणा नो कनीयान् । तस्यैव स्यात्पदवित्तं विदित्वा न लिप्यते कर्मणा<br>
पापकेन इति ॥ १७ ॥</p>
<p>बद्धवासनमर्थो यः सेव्यते सुखयत्यसौ ।<br>
यत्सुखाय तदेवाशु वस्तु दुःखाय नाशतः ॥ १८ ॥</p>
<p>जीवन्मुक्तानामपि जीवनस्य विषयभोगाधीनत्वाद्विषयनाशेऽज्ञवदेव<br>
दुःखप्राप्तिमाशङ्क्य विशेषं वक्तुमज्ञस्य विषयनाशे<br>
दुःखोत्पत्तिप्रकारमाह - बद्धवासनमिति सार्धेन ॥ १८ ॥</p>
<p>अविनाभावनिष्ठत्वं प्रसिद्धं सुखदुःखयोः ।<br>
तनुवासनमर्थो यः सेव्यते वा विवासनम् ॥ १९ ॥</p>
<p>अविनाभावनिष्ठत्वं सहावस्थितिनियमः । जीवन्मुक्तानां तद्वैलक्षण्यमाह -<br>
तनुवासनमिति । चतुर्थादिभूमिकासु तनुवासनं सप्तमभूमौ तु विवासनम् ॥ १९ ॥</p>
<p>नासौ सुखायते नासौ नाशकाले न दुःखदः ।<br>
क्षीणवासनया बुद्ध्या यत्कर्मक्रियतेऽनघ ॥ २० ॥</p>
<p>एवं कर्मापि तेषामलेपकमित्याह - क्षीणेति ॥ २० ॥</p>
<p>तद्दग्धबीजवद्भूयो नाङ्कुरं प्रविमुञ्चति ।<br>
देहेन्द्रियादिना कर्म करणौघेन कल्प्यते ॥ २१ ॥</p>
<p>देहेन्द्रियादिषु भिन्नेष्वेकात्मतादात्म्याध्यासेन तत्कृतकर्मस्वहमेवैकः<br>
कर्तेत्यभिमाने हि कर्मभिर्लेपः स्यात् । न च मुक्तानां सोऽस्तीत्याशयेनाह -<br>
देहेन्द्रियादिनेति ॥ २१ ॥</p>
<p>एकः कर्ता च भोक्ता च क इवाङ्गोपपद्यते ।<br>
भावनां सर्वभावेभ्यः समुत्सृज्य समुत्थितः ॥ २२ ॥</p>
<p>भावनामहन्ताद्यध्यासम् । सर्वेभ्यो देहेन्द्रियादिभावेभ्यः सम्यगुत्सृज्य<br>
सम्यगुत्थितो निर्गतः ॥ २२ ॥</p>
<p>शशाङ्कशीतलः पूर्णो भाति भासेव भास्करः ।<br>
क्रियमाणा कृता कर्मतूलश्रीर्देहशाल्मलेः ॥ २३ ॥</p>
<p>कृता सञ्चितरूपा ॥ २३ ॥</p>
<p>ज्ञानानिलसमुद्भूता प्रोड्डीय क्वापि गच्छति ।<br>
सर्वैव हि कला जन्तोरनभ्यासेन नश्यति ॥ २४ ॥</p>
<p>कर्मेव ज्ञानकलापि कालेन नश्येदित्याशङ्क्याह - सर्वैवेति ॥ २४ ॥</p>
<p>एषा ज्ञानकला त्वन्तः सकृज्जाता दिने दिने ।<br>
वृद्धिमेति बलादेव सुक्षेत्रव्युप्तशालिवत् ॥ २५ ॥</p>
<p>एकः स्फुरत्यखिलवस्तुषु विश्वरूप आत्मा सरःसु जलधिष्विव तोयमच्छम् ।<br>
संशान्तसङ्कलनभूरिकलापमेकं सत्तांशमात्रमखिलं जगदङ्ग<br>
विद्धि ॥ २६ ॥</p>
<p>यथा सरःसु जलधिषु समुद्रेषु चाच्छ तोयमेकमेव स्फुरति तथाखिलेषु<br>
मायिकवस्तुषु तत्तदभेदाध्यासाद्विश्वरूपः स्वतस्तु सन्मात्रस्वभाव आत्मा एक एव<br>
स्फुरति । अतः हे अङ्ग अखिलं जगत् तत्त्वबोधेन<br>
संशान्तभ्रान्तिसङ्कलनप्रयुक्तभूरिवैचित्र्यकलापं<br>
परिशिष्टसत्तांशमात्रमेवाहमिति विद्धीत्यर्थः ॥ २६ ॥</p>
<p>इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू०<br>
सप्तभूमिकाविभागो नाम विंशत्यधिकशततमः सर्गः ॥ २० ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
सप्तभूमिकाविभागो नाम विंशत्युत्तरशततमः सर्गः ॥ १२० ॥</p>
<h1 id="१२१">१२१</h1>
<p>एकविंशत्यधिकशततमः सर्गः १२१</p>
<p>मनुरुवाच ।</p>
<p>यावद्विषयभोगाशा जीवाख्या तावदात्मनः ।<br>
अविवेकेन सम्पन्ना साप्याशा हि न वस्तुतः ॥ १ ॥</p>
<p>ययाऽपकृष्यते जीवो यया चोत्कृष्य मुच्यते ।<br>
अत्र ते भावने सम्यग्विभज्य मनुनेरिते ॥</p>
<p>यद्यात्मा निरतिशयानन्दं ब्रह्मैव तर्ह्यस्य कियत्कालमज्ञानाज्जीवाख्या तत्राह</p>
<ul>
<li>यावदिति । सा किं सत्या नेत्याह - अविवेकेनेति ॥ १ ॥</li>
</ul>
<p>विवेकवशतो याता क्षयमाशा यदा तदा ।<br>
आत्मा जीवत्वमुत्सृज्य ब्रह्मतामेत्यनामयः ॥ २ ॥</p>
<p>अज्ञानक्षयात्क्षयं बाधम् ॥ २ ॥</p>
<p>ऊर्ध्वादधस्तथाधस्तात्पुनरूर्ध्वं व्रजंश्चिरम् ।<br>
मा संसारारघट्टस्य चिन्तारज्ज्वां घटीभव ॥ ३ ॥</p>
<p>भोगाशैव स्वर्गनरकादौ कर्षतीति तां त्यजेत्याह - ऊर्ध्वादिति ।<br>
भोगचिन्तारूपायां घटकण्ठरज्ज्वां मा घटीभव घटवद्बद्धो मा<br>
भूरित्यर्थः ॥ ३ ॥</p>
<p>इदं ममाहमस्येति व्यवहारघनभ्रमम् ।<br>
ये मोहात्परिसेवन्ते अधस्ताद्यान्त्यधः शठाः ॥ ४ ॥</p>
<p>तस्या विषयैः सह बन्धनमन्योन्यकण्ठासज्ञनलक्षणं दर्शयति - इदमिति ॥<br>
४ ॥</p>
<p>अस्याहमेष मे सोऽयमहमेवं तु यैः किल ।<br>
मोहो बुद्ध्या परित्यक्त ऊर्ध्वादूर्ध्वं प्रयान्ति ते ॥ ५ ॥</p>
<p>तदेवानूद्य तन्मूलं तादात्म्याध्यासमपि त्याजयंस्तत्फलं सर्वोत्कर्षमाह -<br>
अस्येति ॥ ५ ॥</p>
<p>स्वप्रकाशं स्वमात्मानमवलम्ब्याविलम्बितम् ।<br>
आस्स्व सम्पूरिताकाशं जगन्ति नृप पश्य हे ॥ ६ ॥</p>
<p>जगन्ति सम्पूरितं सर्वतोऽप्यव्यवधानेन भरितं चिदाकाशमेव पश्य ॥ ६ ॥</p>
<p>यदैवैवं चितो रूपं ततं बुद्धमखण्डितम् ।<br>
तदैव तीर्णः संसारः परमेश्वरतां गतः ॥ ७ ॥</p>
<p>ततं पूर्णम् ॥ ७ ॥</p>
<p>ब्रह्मेन्द्रविष्णुवरुणा यद्यत्कर्तुं समुद्यताः ।<br>
तदहं चिद्वपुः सर्वं करोमीत्येव भावयेत् ॥ ८ ॥</p>
<p>ननु जगत्कर्तृत्वाद्यस्य नास्ति स कथं परमेश्वरतां गतस्तत्राह -<br>
ब्रह्मेन्द्रेति ॥ ८ ॥</p>
<p>येषु येषु यदा यद्यद्दर्शनेषु निगद्यते ।<br>
सर्वमेवाङ्ग तत्सत्यं चिद्विलासो ह्यनङ्कुशः ॥ ९ ॥</p>
<p>नन्वसत्याः सर्वाः क्रियाः तत्त्ववित् तासु कथमात्मनः कर्तृतां भावयेदिति<br>
चेन्नायं दोषः आत्मसत्तयैव सर्वकल्पनानां सत्यत्वसम्भवादित्याशयेनाह -<br>
येष्विति । दर्शनेषु शास्त्रेषु ॥ ९ ॥</p>
<p>चिन्मात्रत्वं प्रयातस्य तीर्णमृत्योरचेतसः ।<br>
यो भवेत्परमानन्दः केनासावुपमीयते ॥ १० ॥</p>
<p>ननु संसारतरणेन को लाभस्तत्राह - चिन्मात्रत्वमिति ।<br>
निरुपमस्वप्रकाशानन्दप्राप्तिरेव लाभ इत्यर्थः ॥ १० ॥</p>
<p>नाप्यशून्यन्न् न शून्यम्च नाचिद्रूपं न चिन्मयम् ।<br>
नात्मरूपं नान्यरूपं भुवनं भावयन्भव ॥ ११ ॥</p>
<p>यदि ब्रह्मसत्तया जगदशून्यं तर्हि द्वैतापत्तिः । यदि नेतिनेतीति निषेधाच्छून्यं<br>
तर्हि सर्वकर्तृतालक्षणेश्वरताव्याघातः । तथा यदि जगदचिद्रूपमेव तर्हि चितोऽपि<br>
भानासम्भवस्त्रिवृत्करणेन तैजसरूपानुविद्धमेव हि भासकेन तेजसा बास्यते न<br>
नीरूपम् । यदि तु चिदनुवेधाय तस्य चिद्विकारताभ्युपेयते तर्हि चितः सविकारतापत्तिः ।<br>
एवमनात्मरूपत्वेति जगतोऽसङ्गेनात्मना सम्बन्धाभावात्ततः सत्तास्फूर्त्यलाभः<br>
। आत्मरूपत्वे तु न ज्ञानेन बाध इत्यादिदोषाननिर्वचनीयतालम्बनेन परिहरति -<br>
नापीति ॥ ११ ॥</p>
<p>एतत्स्वरूपमासाद्य प्रकृतिः परिशाम्यति ।<br>
न देशो मोक्षनामास्ति न कालो नेतरा स्थितिः ॥ १२ ॥</p>
<p>कथं तर्हि तच्छाम्यति तत्राह - एतदिति । एतस्यात्मनः स्वं पारमार्थिकं<br>
रूपमासाद्य साक्षात्कृत्य ॥ १२ ॥</p>
<p>अहङ्कृतेर्विमोहस्य क्षयेणेयन्न् विलीयते ।<br>
प्रकृतिर्भावनानाम्नी मोक्षः स्यादेष एव सः ॥ १३ ॥</p>
<p>प्रकृतिः स्वाभाविकात्मरूपम् । भावना अनादिविस्मृतस्वरूपप्रतिसन्धानं<br>
चरमसाक्षात्कारवृत्तिस्तदनुप्रवेशात्तन्नाम्नी साक्षात्काराभिधा यदा भवति तदा<br>
एष प्रसिद्धः प्रत्यगात्मैव स शास्त्रप्रसिद्धो मोक्षः स्यादित्यर्थः ॥ १३ ॥</p>
<p>प्रशान्तशास्त्रार्थविचारचापलो निवृत्तनानारसकाव्यकौतुकः ।<br>
निरस्तनिःशेषविकल्पविप्लवः समः सुखं तिष्ठति शाश्वतात्मकः ॥ १४ ॥</p>
<p>तादृशसाक्षात्कारेण जीवन्मुक्तः कथं तिष्ठति तदाह - प्रशान्तेति ।<br>
शास्त्रार्थजिज्ञासा काव्यनाटकाद्यर्थजिज्ञासा लौकिकप्रियाप्रियादिविकल्पविक्षेपाश्च<br>
निवर्तन्ते इति समः ॥ १४ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०<br>
इक्ष्वाकुमनुसंवादो नामैकविंशत्यधिकशततमः सर्गः ॥ १२१ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
इक्ष्वाकुमनुसंवादो नामैकविंशत्युत्तरशततमः सर्गः ॥ १२१ ॥</p>
<h1 id="१२२">१२२</h1>
<p>द्वाविंशत्यधिकशततमः सर्गः १२२</p>
<p>मनुरुवाच ।</p>
<p>येन केनचिदाच्छन्नो येन केनचिदाशितः ।<br>
यत्रक्वचनशायी च स सम्राडिव राजते ॥ १ ॥</p>
<p>निरूढस्यात्मबोधस्य तुर्यातीतपदस्थितेः ।<br>
मुक्तस्येह यतेश्चर्या लक्षणैर्मनुनेर्यते ॥</p>
<p>निरस्तनिःशेषविकल्पविप्लवः समः सुखं तिष्ठति इति या योगिनः स्थितिरुक्ता तामेव<br>
प्रपञ्चयति - येन केनचिदित्यादिना । आच्छन्नो वस्त्रैराच्छादितः । आशितो भोजितः ।<br>
स योगी सम्राट् मानुषानन्दपरावधिं प्राप्तो राजेवेति पापरदृशेयमुपमा ।<br>
तत्त्वदृशा तु न तदानन्दस्योपमास्ति । यतो वाचो निवर्तन्ते इत्यादिश्रुत्या<br>
हैरण्यगर्भानन्दान्तविषयानन्दसीकरमहार्णवतया निरवधित्वप्रतिपादनात् ॥ १ ॥</p>
<p>वर्णधर्माश्रमाचारशास्त्रयन्त्रणयोज्झितः ।<br>
निर्गच्छति जगज्जालात्पञ्जरादिव केसरी ॥ २ ॥</p>
<p>तस्यार्थसिद्धं विद्वत्सन्न्यासमाह - वर्णेति । शास्त्रेण यन्त्रणा<br>
किङ्करवन्नियमनं तया वर्जितः । जगति<br>
जालवद्बन्धहेतोरैहिकामुष्मिकक्रियातत्फलकर्तृत्वभोक्तुत्वादिवासनासङ्घादित्यर्<br>
थः ॥ २ ॥</p>
<p>वाचामतीतविषयो विषयाशादशोज्झितः ।<br>
कामप्युपगतः शोभां शरदीव नभस्तलम् ॥ ३ ॥</p>
<p>वाचामतीतस्य निरतिशयानन्दस्यानुभवस्यैव विषयः । अत एव विषयाशादशोज्झितः ॥<br>
३ ॥</p>
<p>गम्भीरश्च प्रसन्नश्च गिराविव महाह्लदः ।<br>
परानन्दरसाक्षुब्धो रमते स्वात्मनात्मनि ॥ ४ ॥</p>
<p>परस्यानन्दस्य रसनं रसो निरन्तरमास्वादनं तस्मादक्षुब्धोऽप्रच्युतः ॥ ४ ॥</p>
<p>सर्वकर्मफलत्यागी नित्यतृप्तो निराश्रयः ।<br>
न पुण्येन न पापेन लिप्यते नेतरेण च ॥ ५ ॥</p>
<p>इतरेण हर्षविषादादिना च ॥ ५ ॥</p>
<p>स्फटिकः प्रतिबिम्बेन यथा याति न रञ्जनम् ।<br>
तज्ज्ञः कर्मफलेनान्तस्तथा नायाति रञ्जनम् ॥ ६ ॥</p>
<p>कर्मफलेन प्रारब्धोपनीतसुखदुःखादिना । रञ्जनं रूपान्तरापत्तिम् ॥ ६ ॥</p>
<p>विहरञ्जनतावृन्दे देहकर्तनपूजनैः ।<br>
खेदाह्लादौ न जानाति प्रतिबिम्बगतैरिव ॥ ७ ॥</p>
<p>तदेव स्पष्टमाह - विहरन्निति । देहस्य कर्तनैश्छेदनैः पूजनैश्च<br>
देहप्रतिबिम्बमिव मिथ्येति पश्यतीति प्रतिबिम्बगतैरिवेत्युच्यते ॥ ७ ॥</p>
<p>निःस्तोत्रो निर्विकारश्च पूज्यपूजाविवर्जितः ।<br>
संयुक्तश्च वियुक्तश्च सर्वाचारनयक्रमैः ॥ ८ ॥</p>
<p>पूज्यः पूजितोऽपि निःस्तोत्रः अप्रशंसमानः । पूजाविवर्जितोऽपि निर्विकार इति कर्मधारये<br>
क्रमेण विशेषणान्वयः । संयुक्तश्चेत्यादिरस्यैव प्रपञ्चः ॥ ८ ॥</p>
<p>तस्मान्नोद्विजते लोको लोकान्नोद्विजते च सः ।<br>
रागद्वेषभयानन्दैस्त्यज्यतेऽपि च युज्यते ॥ ९ ॥</p>
<p>उद्विजते बिभेति । रागद्वेषादिपदैस्तन्निमित्तविषया लक्ष्यन्ते ।<br>
कदाचित्प्रारब्धबलाद्युज्यते त्यज्यते च ॥ ९ ॥</p>
<p>प्रमेये कस्यचिदपि न रोहति महाशयः ।<br>
प्रमेयीक्रियते चापि बालेनाप्यदुराशयः ॥ १० ॥</p>
<p>कस्यचित्कुशलभतेरपि प्रमेये प्रमितिविषये स्वयन्न् तत्त्वतो नारोहति नान्तर्भवति ।<br>
तत्त्वतस्तं कुशलमतयोऽपि न परिच्छेत्तुन्न् शक्नुवन्तीत्यर्थः । व्यवहारतस्तु<br>
बालेनापि प्रमेयीक्रियते अल्पेनाप्यनुवर्तनेन वशीक्रियते । यतोऽयमदुराशयः<br>
शुद्धचित्तत्वादृजुरित्यर्थः ॥ १० ॥</p>
<p>तनुं त्यजतु वा तीर्थे श्वपचस्य गृहेऽपि वा ।<br>
मा कदाचन वा राजन्वर्तमानेऽपि वा क्षणे ॥ ११ ॥</p>
<p>तस्य ज्ञानसमकालमेव मुक्त्या देहादिबाधेन च<br>
पुनर्मुक्तिनिमित्ततीर्थादेर्देहत्यागस्य वा चिन्तैव नास्तीत्याह - तनुमिति । कदाचन<br>
कदाचिदपि तनुं मा वा त्यजतु वर्तमानक्षणे इदानीमपि वा तनुं त्यजतु । तथाप्यसौ<br>
ज्ञानसम्प्राप्तिसमये प्रागेव मुक्तो विदेहश्चेति परेण सम्बन्धः ॥ ११ ॥</p>
<p>ज्ञानसम्प्राप्तिसमये मुक्तोऽसौ विगताशयः ।<br>
अहम्भ्रान्तिर्हि बन्धाय मोक्षो ज्ञानेन तत्क्षयः ॥ १२ ॥</p>
<p>तदुपपादनाय बन्धमोक्षस्वरूपमाह - अहम्भ्रान्तिरिति ॥ १२ ॥</p>
<p>स पूजनीयः स स्तुत्यो नमस्कार्यः स यत्नतः ।<br>
स निरीक्ष्योऽभिवाद्यश्च विभूतिविभवैषिणा ॥ १३ ॥</p>
<p>स पूजनीय इति । तथा च श्रुतिः यं यं लोकं मनसा संविभाति विशुद्धसत्त्वः<br>
कामयते यांश्च कामान् । तं तं लोकं लभते तांश्रु कामांस्तस्मादात्मज्ञं<br>
ह्यर्चयेद्भूतिकामः इति ॥ १३ ॥</p>
<p>न यज्ञतीर्थैर्न तपःप्रदानैरासाद्यते तत्परमं पवित्रम् ।<br>
आसाद्यते क्षीणभवामयानां भक्त्या सतामात्मविदां यदङ्ग ॥ १४ ॥</p>
<p>तत्पूजनमेव परमपुरुषार्थप्रापकज्ञानहेतुरपीत्याह - नेति । हे अङ्ग क्षीणो<br>
भवामयो येषां तथाविधानां जीवन्मुक्तानां भक्त्या भजनेन यत्परमं पदं<br>
ज्ञानद्वारा आसाद्यते तद्यज्ञादिभिर्नासाद्यत इत्यन्वयः ॥ १४ ॥</p>
<p>श्रीवसिष्ठ उवाच ।</p>
<p>एवमुक्त्वा स भगवान्मनुर्ब्रह्मगृहं ययौ ।<br>
इक्ष्वाकुरपि तां दृष्टिमवष्टभ्य स्थिरोऽभवत् ॥ १५ ॥</p>
<p>ब्रह्मगृहं मेरुशिखरस्थम् ॥ १५ ॥</p>
<p>इत्यार्षे श्रीवासिष्ठमहारा० वा० दे० मो० निर्वाणप्रकरणे पू० इक्ष्वाकुमनुसंवादे<br>
इक्ष्वाकुप्रबोधनं नाम द्वाविंशत्यधिकशततमः सर्गः ॥ १२२ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
इक्ष्वाकुप्रबोधनं नाम द्वाविंशत्यधिकशततमः सर्गः ॥ १२२ ॥</p>
<p>त्रयोविंशत्यधिकशततमः सर्गः १२३ ॥</p>
<p>श्रीराम उवाच ।</p>
<p>एवं स्थिते हि भगवञ्जीवन्मुक्तस्य सन्मतेः ।<br>
अपूर्वोऽतिशयः कोऽसौ भवत्यात्मविदां वर ॥ १ ॥</p>
<p>ज्ञस्याज्ञेभ्योऽन्यसिद्धेभ्यः खेचरत्वाणिमादिषु ।<br>
अनिच्छैव हि पूर्णत्वाद्विशेषोऽत्राभिधीयते ॥</p>
<p>वर्णितलक्षणस्य जीवन्मुक्तस्य मणिमन्त्रादिसिद्धानामिव खेचरादिसिद्धिरूपोऽपि<br>
कश्चिदपूर्वोऽतिशयोऽस्ति न वेति सन्दिहानो रामः पृच्छति - एवमिति । एवं<br>
त्वद्वर्णितरूपे लक्षणजाते स्थिते सति ॥ १ ॥</p>
<p>श्रीवसिष्ठ उवाच ।</p>
<p>ज्ञस्य कस्मिंश्चिदेवांशे भवत्यतिशयेन धीः ।<br>
नित्यतृप्तः प्रशान्तात्मा स आत्मन्येव तिष्ठति ॥ २ ॥</p>
<p>तस्यान्यसिद्धागोचरनिरतिशयानन्दात्मगोचरोऽनुभव एव विशेष इत्याशयेनोत्तरमाह</p>
<ul>
<li>ज्ञस्येति । ज्ञस्य कस्मिंश्चिदितरसिद्धागम्ये परमात्मतत्त्वांशे धीरे<br>
वातिशयेन भवतीति योजना । अथवा अप्यर्थे एवकारः । ज्ञस्य सांसारिकसिद्ध्यंशे<br>
कस्मिंश्चिदप्यतिशयेऽतिशयधीर्न भवतीति योजना । तत्कुतस्तत्राह - नित्यतृप्त इति<br>
॥ २ ॥</li>
</ul>
<p>मन्त्रसिद्धैस्तपःसिद्धैस्तन्त्रसिद्धैश्च भूरिशः ।<br>
कृतमाकाशयानादि का तत्र स्यादपूर्वता ॥ ३ ॥</p>
<p>मन्त्रसिद्धादिरूपेणाप्यहमेव स्थित इति सर्वात्मबुद्ध्या तैः प्राप्तानां<br>
खेचरादिसिद्धीनां तेन प्राप्तत्वात्तासु तस्य नापूर्वतापीत्याह - मन्त्रसिद्धैरिति ।<br>
अथवा अपूर्वशब्दो न विद्यते पूर्वं कारणं यस्येति व्युत्पत्त्या<br>
तत्त्ववित्प्राप्तनित्यनिरतिशयानन्द एव मुख्यः । आकाशयानादिसिद्धिजातं तु<br>
मन्त्रसिद्ध्यादिभिः कृतं स्वयत्नेनोत्पादितमिति तत्र सपूर्वतैव नापूर्वतेत्यर्थः ॥<br>
३ ॥</p>
<p>अणिमाद्यपि सम्प्राप्तं तादृशैरेव भूरिशः ।<br>
यत्नेन साधितत्वात्तैर्नेतरेणात्मदर्शिना ॥ ४ ॥</p>
<p>यद्यपूर्वशब्दस्यानन्यप्राप्तत्वमप्यर्थस्तथापि<br>
बहुभिर्मन्त्रसिद्धादिभिरणिमादिसिद्धिजातं प्राप्तमेवेति न तेष्वपूर्वतेत्याह -<br>
अणिमाद्यपीति । सर्वात्मभूतस्य ज्ञस्य सर्वसांसारिकसिद्धीनां तत्तद्यत्नेन तैरेव<br>
साधितत्वादपि न स्वेन पुनः साधने प्रयोजनमस्तीत्याशयेनाह - यत्नेनेति ॥ ४ ॥</p>
<p>एष एव विशेषोऽस्य न समो मूढबुद्धिभिः ।<br>
सर्वत्रास्थापरित्यागान्नीरागममलं मनः ।<br>
भवेत्तस्य महाबुद्धेर्नासौ वस्तुषु मज्जति ॥ ५ ॥</p>
<p>तर्हि तत्त्वविदस्तेभ्यः कोऽतिशयस्तत्राह - एष एवेति । तत्त्वज्ञानमेवातिशय<br>
इत्यर्थः । अतिशयान्तरमाह - सर्वत्रेति । वस्तुषु भोग्येषु ॥ ५ ॥</p>
<p>एतावदेव खलु लिङ्गमलिङ्गमूर्तेः संशान्तसंसृतिचिरभ्रमनिर्वृतस्य ।<br>
तज्ज्ञस्य यन्मदनकोपविषादमोहलोभापदामनुदिनं निपुणं तनुत्वम् ॥ ६ ॥</p>
<p>नीरागत्वफलान्येव तत्त्वज्ञलक्षणतया वर्णयन्नुपसंहरति - एतावदिति ।<br>
तत्त्वबोधे संशान्तेन चिरन्तनभ्रमेण निर्वृतस्य विश्रान्तस्य अलिङ्गा<br>
सर्वधर्मशून्या ब्रह्मचिदेव मूर्तिः सैन्धवघनवदेकरसं स्वरूपं यस्य<br>
तथाविधस्य एतावदेव खलु लिङ्गं लक्षणम् यन्मदनादीनामापदामनुदिनं<br>
निपुणमत्यन्तं तनुत्वमपक्षय इत्यर्थः ॥ ६ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वाण० पू० अज्ञादेर्ज्ञस्य<br>
विशेषकथनं नाम त्रयोविंशत्युत्तरशततमः सर्गः ॥ १२३ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
अज्ञादेर्ज्ञस्य विशेषकथनं नाम त्रयोविंशत्युत्तरशततमः सर्गः ॥ १२३ ॥</p>
<h1 id="१२४">१२४</h1>
<p>चतुर्विंशत्यधिकशततमः सर्गः १२४</p>
<p>श्रीवसिष्ठ उवाच ।</p>
<p>यथा सत्त्वमुपेक्ष्य स्वं शनैर्विप्रो दुरीहया ।<br>
अङ्गीकरोति शूद्रत्वं तथा जीवत्वमीश्वरः ॥ १ ॥</p>
<p>निष्कारणत्वं जीवानां ग्राह्यरागेण बद्धता ।<br>
रूपाण्यवस्थास्तुर्यं च मृगव्याधीयमीर्यते ॥</p>
<p>इतरसिद्ध्यपेक्षया आत्मज्ञानस्योत्कर्षो नित्यनिरतिशयानन्दानुभवत्वादेव<br>
प्रत्यगात्मनश्च नित्यनिरतिशयानन्दरूपता ब्रह्मस्वरूपत्वादेवेत्यर्थस्योपपत्तये<br>
ब्रह्मण एव स्वस्वभावोपेक्षावशाज्जीवभावप्राप्तिमाह - यथेत्यादिना । यथा<br>
कश्चिद्विप्रः शूद्रां कामयमानस्तत्सम्भोगसहवासादिदुरीहया स्वं स्वोचितं<br>
सत्त्वं सात्त्विकं ब्राह्मणधर्मं शनैरुपेक्ष्य चिरकालेन शूद्रत्वमङ्गीकरोति<br>
तथा ईश्वरो बुद्ध्यादिसङ्गत्या तत्प्रयुक्तभोगाशया स्वं<br>
नित्यशुद्धपूर्णानन्दस्वभावमुपेक्ष्य जीवत्वमङ्गीकरोतीत्यर्थः ॥ १ ॥</p>
<p>भूतानि द्विविधान्येव प्रतिसर्गं स्फुरन्ति वै ।<br>
आद्यविस्पन्दजातानि तानि निष्कारणानि वै ॥ २ ॥</p>
<p>उपाधिप्राधान्येन भोग्यान्युपहितप्राधान्येनभोक्तॄणीति द्विविधानि<br>
मायागतानादिद्विविधसंस्कारपरम्परानुसारिणो<br>
हिरण्यगर्भात्मकादाद्यविस्पन्दाज्जातानि मायागन्धर्वनगरवदाविर्भूतानि । अतो<br>
मिथ्यात्वान्निष्कारणानि वास्तवसामग्रीनिरपेक्षाणि । न हि स्वाप्नघटादिः स्वोत्पत्तौ<br>
दण्डचक्रादिसामग्रीसापेक्ष इत्यर्थः ॥ २ ॥</p>
<p>ईश्वरात्समुपागत्य पुनर्जन्मान्तराणि च ।<br>
भूतान्यनुभवत्यङ्ग स्वकृतैरेव कर्मभिः ॥ ३ ॥</p>
<p>ननु साधुकारी साधुर्भवति पापकारी पापो भवति पुण्यो वै पुण्येन कर्मणा भवति<br>
पापः पापेन तस्माल्लोकात्पुनरेत्यान्यस्मै लोकाय कर्मणे इत्यादिश्रुतिषु<br>
जन्मकर्मणोर्बीजाङ्कुरवदनादिः परस्परकार्यकारणभावोऽवगम्यते<br>
तत्कथमीश्वरस्य कर्मशून्यस्य जीवभावेनाद्यसर्गे जन्मोच्यते तत्राह -<br>
ईश्वरादिति । स्वकृतैरुपहितकृतैः । नेश्वरस्य जीवभावे कर्मापेक्षा किन्तु<br>
जीवभावापत्त्यनन्तरं देहादिजन्मनि पूर्वपूर्वदेहादिकृतकर्मापेक्षा । यथा<br>
सवितुर्जले प्रतिबिम्बनेन चलनादिक्रियापेक्षा प्रतिबिम्बस्य तरङ्गभेदेषु सङ्क्रमे<br>
तत्तद्गतविक्रियानुभवे चोपाधिक्रियापेक्षा तद्वदिति भावः ॥ ३ ॥</p>
<p>कार्यकारणभावोऽयमीदृशो जन्मकर्मणोः ।<br>
अकारणमुपायान्ति सर्वे जीवाः परात्पदात् ॥ ४ ॥</p>
<p>तदेव स्पष्टमाह - कार्यकारणभाव इति । तथा चोक्तं वार्तिके<br>
वियद्वस्तुस्वभावानुरोधादेव न कारकात् । वियत्सम्पूर्णतोत्पत्तौ कुम्भस्यैवं<br>
दृशाधियाम् इति ॥ ४ ॥</p>
<p>पश्चात्तेषां स्वकर्माणि कारणं सुखदुःखयोः ।<br>
आत्मज्ञानात्समुत्पन्नः सङ्कल्पः कर्मकारणम् ॥ ५ ॥</p>
<p>पश्चात्तेषां कर्माणीति कुतो ज्ञायते तत्राह - आत्मज्ञानादिति ।<br>
यादृशमात्मानं यो जानति स तदनुरूपं सङ्कल्पयति सङ्कल्पानुरूपं च करोति ।<br>
न हि मनुष्यादिदेहात्मताबुद्धिं विना पुण्यपापे सङ्कल्पयति करोति वा । तथा चोक्तं<br>
भगवद्भिर्भाष्यकृद्भिः न ह्यनध्यस्तात्मभावेन देहेन कश्चिद्व्याप्रियते इति ।<br>
देहाध्यासोऽपि सङ्कल्पद्वारैव पुण्यपापप्रवृत्तिहेतुरित्याह - सङ्कल्प इति ॥ ५ ॥</p>
<p>सङ्कल्पित्वं हि बन्धस्य कारणं तत्परित्यज ।<br>
मोक्षस्तु निःसङ्कल्पित्वं तदभ्यासपरो भव ॥ ६ ॥</p>
<p>सङ्कल्पोऽस्यास्तीति सङ्कल्पी तथाविधत्वं<br>
पुण्यापुण्यप्रवृत्तिभोगवासनादिसन्तानेन बन्धस्य कारणम् ॥ ६ ॥</p>
<p>सावधानो भव त्वं च ग्राह्यग्राहकसम्भ्रमे ।<br>
अजस्रमेव सङ्कल्पदशाः परिहरञ्छनैः ॥ ७ ॥</p>
<p>सङ्कल्पत्यागे उपायमाह - सावधान इति । ग्राह्यग्राहकभेदभ्रमे हि सति<br>
ग्राहकस्य ग्राह्ये<br>
अनुकूलताप्रतिकूलताद्यनुसन्धानाद्धानोपादानानुकूलप्रवृत्तिसङ्कल्पो भवति ।<br>
ग्राह्यग्राहकविभ्रमत्यागेन तत्साक्षिण्यैकाग्र्यलक्षणसावधानत्वाभ्यासे तु<br>
सङ्कल्पमूलमेवाच्छिद्यत इति भावः ॥ ७ ॥</p>
<p>मा भव ग्राह्यभावात्मा ग्राह्यकात्मा च मा भव ।<br>
भावनामखिलां त्यक्त्वा यच्छिष्टं तन्मयो भव ॥ ८ ॥</p>
<p>अमुमेवार्थं कण्ठोक्त्याह - मा भवेति । यत् शिष्टं साक्षिस्वरूपं<br>
तन्मयस्तदेकरसः ॥ ८ ॥</p>
<p>अजस्रं यं यमेवार्थं पतत्यक्षगणोऽनघ ।<br>
बध्यते तत्र रागेण तत्रारागेण मुच्यते ॥ ९ ॥</p>
<p>असावधानत्वे तु ग्राह्येऽनुकूले रागोऽवर्जनीय इति<br>
दर्शयन्वैराग्याभ्यासस्याप्यावश्यकतां दर्शयति - अजस्रमिति ॥ ९ ॥</p>
<p>किञ्चिद्यद्रोचते तुभ्यं तद्बद्धोऽसि भवस्थितौ ।<br>
न किञ्चिद्रोचते चित्ते तन्मुक्तोऽसि भवस्थितौ ॥ १० ॥</p>
<p>रागवैराग्ययोः स्वरूपं विविच्य दर्शयंस्तयोर्बन्धमोक्षलिङ्गतां दर्शयति ##-</p>
<p>तस्मात्पदार्थनिचयात्सह स्थावरजङ्गमात् ।<br>
तृणादेर्देवकायान्तान्मा किञ्चित्तव रोचताम् ॥ ११ ॥</p>
<p>अपकर्षावधौ तृणशरीरादेरुत्कर्षावधौ देवो<br>
हिरण्यगर्भस्तत्कायान्तात्तद्भोग्यविषयरूपाच्च पदार्थनिचयान्निर्धारितं किञ्चिदपि<br>
तव न रोचताम् ॥ ११ ॥</p>
<p>यत्करोषि यदश्नासि यज्जुहोषि ददासि [जहासि यदित्यपि पाठः ।] यत् ।<br>
न कर्तासि न भोक्तासि तत्र मुक्तमतिः शमी ॥ १२ ॥</p>
<p>नन्वेवं परवैराग्येण भोक्तृताबन्धजयेऽपि जीवता स्नानभोजनादिक्रियाणां<br>
दुस्त्यजत्वात्तत्कृतो बन्धः स्यादेवेत्याशङ्क्याह - यदिति । तत्र तासु क्रियासु<br>
मुक्तमतिः कूटस्थात्मनिविष्टमतिः । तथा चोक्तं भगवता नैव किञ्चित्करोमीति युक्तो<br>
मन्येत तत्त्ववित् इति ॥ १२ ॥</p>
<p>सन्तोऽतीतं न शोचन्ति भविष्यच्चिन्तयन्ति नो ।<br>
वर्तमानं च गृह्णन्ति कर्म प्राप्तमखण्डितम् ॥ १३ ॥</p>
<p>इष्टवियोगानिष्टसम्भावनादिप्रयुक्तशोकेन बन्धप्रसक्तिमाशङ्क्याह - सन्त<br>
इति ॥ १३ ॥</p>
<p>मनसि ग्रथिता भावास्तृष्णामोहमदादयः ।<br>
मनसैव मनो राम च्छेदनीयं विजानता ॥ १४ ॥</p>
<p>सर्वबन्धजये मनोजय एवोपायः स च मनसैव नान्येनेत्याह - मनसीति ॥ १४ ॥</p>
<p>विवेकेनातितीक्ष्णेन बलादय इवायसा ।<br>
मनसैव मनश्छिन्धि सर्वभ्रमस्य शान्तये ॥ १५ ॥</p>
<p>यदुपायेन मनसा मनोजयस्तमाह - विवेकेनेति ॥ १५ ॥</p>
<p>क्षालयन्ति मलेनैव मलं क्षालनकोविदाः ।<br>
वारयन्त्यस्त्रमस्त्रेण विषं प्रति विषेण च ॥ १६ ॥</p>
<p>मनसा मनोजये आत्माश्रयदोषं परिहरति - क्षालयन्तीति । मलेन क्षारादिना ॥ १६ ॥</p>
<p>जीवस्य त्रीणि रूपाणि स्थूलसूक्ष्मपराणि च ।<br>
तत्रास्य यत्परं रूपं तद्भज द्वे परित्यज ॥ १७ ॥</p>
<p>मनःसंवलितो जीवस्तत्र कियानंशः पृथक्कृत्य मनसा च्छेदनीय इति दर्शयितुं<br>
जीवरूपाणि विभजते - जीवस्येति । परित्यज मनसा छिन्धि ॥ १७ ॥</p>
<p>पाणिपादमयो योऽयं देहो भोगाय वल्गति ।<br>
भोगार्थमेतज्जीवस्य रूपं स्थूलमिहास्थितम् ॥ १८ ॥</p>
<p>तानि दर्शयति - पाणीत्यादिना ॥ १८ ॥</p>
<p>स्वसङ्कल्पमयाकारं यावत्संसारभावि यत् ।<br>
चित्तं तद्विद्धि जीवस्य रूपं रामातिवाहिकम् ॥ १९ ॥</p>
<p>आद्यन्तरहितं सत्यं चिन्मात्रं निर्विकल्पकम् ।<br>
यत्तद्विद्धि परं रूपं तृतीयं विश्वरूपकम् ॥ २० ॥</p>
<p>विश्वस्य रूपकं निरूपकम् । सत्तास्फूर्तिप्रदमित्यर्थः ॥ २० ॥</p>
<p>एतत्तुर्यपदं शुद्धमत्र बद्धपदो भव ।<br>
सम्परित्यज्य पूर्वे द्वे मा तत्रात्ममतिर्भव ॥ २१ ॥</p>
<p>श्रीराम उवाच ।</p>
<p>जाग्रत्स्वप्नसुषुप्तेषु स्थितं त्रिष्वप्यलक्षितम् ।<br>
तुर्यं ब्रूहि विशेषेण विविच्य मुनिनायक ॥ २२ ॥</p>
<p>स्थूलसूक्ष्मरूपे जीवस्य जाग्रत्स्वप्नयोः प्रसिद्धे । तावन्मात्रपरित्यागेऽपि न सम्यक्<br>
तस्य परिशुद्धिरित्यवस्थात्रयतीतं जिज्ञासमानो रामः पृच्छति - जाग्रदिति ।<br>
स्थितं सङ्कीर्णमत एव स्पष्टमलक्षितम् । विशेषेण तत्सङ्करव्यावर्तनेन ॥ २२ ॥</p>
<p>श्रीवसिष्ठ उवाच ।</p>
<p>अहम्भावानहम्भावौ त्यक्त्वा सदसती तथा ।<br>
यदसक्तं समं स्वच्छं स्थितं तत्तुर्यमुच्यते ॥ २३ ॥</p>
<p>अहम्भावो जाग्रत्स्वप्नयोर्विक्षेपः । अनहम्भावः सुषुप्तौ तन्मूलमावरणं<br>
तावुभौ व्यष्टिरूपौ जीवोपाधी समष्टिरूपौ तु असद्वा इदमग्र आसीत्ततो वै सदजायत<br>
इत्यादिश्रुतिप्रसिद्धे सदसती ते च त्यक्त्वा ॥ २३ ॥</p>
<p>या स्वच्छा समता शान्ता जीवन्मुक्तव्यवस्थितिः ।<br>
साक्ष्यवस्था व्यवहृतौ सा तुर्यकलनोच्यते ॥ २४ ॥</p>
<p>जीवन्मुक्तेषु व्यवस्थितिर्निकृष्टस्थितिर्यस्याः । व्यवहृतौ व्यवहारकाले<br>
साक्ष्यवस्थेति प्रसिद्धा ॥ २४ ॥</p>
<p>नैतज्जाग्रन्न च स्वप्नं सङ्कल्पानामसम्भवात् ।<br>
सुषुप्तभावो नाप्येतदभावाज्जडता स्थितेः ॥ २५ ॥</p>
<p>तस्या जाग्रदादिसङ्करं वारयति - नैतदिति । जडता आवरणं तत्स्थितेरज्ञानस्य ॥<br>
२५ ॥</p>
<p>शान्तं सम्यक्प्रबुद्धानां यथास्थितमिदं जगत् ।<br>
विलीनं तुर्यमेवाहुरबुद्धानां स्थिरं स्थितम् ॥ २६ ॥</p>
<p>नन्वद्वितीयं तुरीयं जाग्रदादि द्वैतकाले जीवन्मुक्तानामपि कथं स्यात्तत्राह -<br>
शान्तमिति । विलीनं ज्ञानबाधितम् ॥ २६ ॥</p>
<p>अहङ्कारकलात्यागे समतायाः समुद्भवे ।<br>
विशरारौ कृते चित्ते तुर्यावस्थोपतिष्ठते ॥ २७ ॥</p>
<p>जलविलीनसैन्धववद्विशरारौ कृते सति ॥ २७ ॥</p>
<p>अथेमं शृणु दृष्टान्तं कथ्यमानं मयाधुना ।<br>
प्रबुद्धोऽपि यथा बोधमुपैषि विबुधोपम ॥ २८ ॥</p>
<p>जाग्रतो व्यवहरतः कथं चित्तं विशरारु स्यादित्यसम्भावनां<br>
मृगव्याधीयोदाहरणेन वारयति - अथेममित्यादिना ॥ २८ ॥</p>
<p>कस्मिंश्चित्काननाभोगे महामौनं व्यवस्थितम् ।<br>
दृष्ट्वाद्भुतमिदं किञ्चिन्मुनिं पप्रच्छ लुब्धकः ॥ २९ ॥</p>
<p>महामौनं ज्ञानबाधितवागादिचेष्टम् । इदं वक्ष्यमाणं पप्रच्छ ॥ २९ ॥</p>
<p>पश्चादुपगतो बाणभिन्नं मृगमभिद्रुतम् ।<br>
मुने मदीयबाणेन विद्धो मृग इहागतः ॥ ३० ॥</p>
<p>बाणभिन्नमभिद्रुतं पलायितुं मृगं पश्चाद्भागे उपगतो लुब्धक इति<br>
पूर्वान्वयि । किं पप्रच्छ तदाह - मुने इत्यादिना ॥ ३० ॥</p>
<p>क्व प्रयातो मृग इति प्रत्युवाच स तं मुनिः ।<br>
समशीला वयं साधो मुनयो वनवासिनः ॥ ३१ ॥</p>
<p>पुनर्मृग इत्युक्तिः सम्भ्रमात् ॥ ३१ ॥</p>
<p>नास्माकमस्त्यहङ्कारो व्यवहारेषु यः क्षमः ।<br>
सर्वाणीन्द्रियकर्माणि करोति हि सखे मनः ॥ ३२ ॥</p>
<p>व्यवहारेष्वनभ्यस्तेष्विति शेषः ॥ ३२ ॥</p>
<p>अहङ्कारमयं तन्मे नूनं प्रगलितं चिरम् ।<br>
जाग्रत्स्वप्नसुषुप्ताख्या दशा वेद्मि न काश्चन ॥ ३३ ॥</p>
<p>अहङ्कारमयमभिमानप्रचुरम् । चिरं सदैव ॥ ३३ ॥</p>
<p>तुर्य एव हि तिष्ठेऽहं तत्र दृश्यं न विद्यते ।<br>
इति तस्य वचः श्रुत्वा मुनिनाथस्य राघव ॥ ३४ ॥</p>
<p>लुब्धकोऽर्थमविज्ञाय जगामाभिमतां दिशम् ।<br>
अतो वच्मि महाबाहो नास्ति तुर्येतरा दशा ॥ ३५ ॥</p>
<p>अतस्तादृशमुन्यनुभवश्रुत्यादिबाध्यत्वात्तुर्येतरा जाग्रदादिदशा स्थूलादिदशा<br>
च नास्ति ॥ ३५ ॥</p>
<p>निर्विकल्पा हि चित्तुर्यं तदेवास्तीह नेतरत् ।<br>
जाग्रत्स्वप्नसुषुप्ताख्यं त्रयं रूपं हि चेतसः ॥ ३६ ॥</p>
<p>गुणत्रयात्मकमायामयचित्तकार्यत्वात्तिसृणामवस्थानां मायाबाधे चित्तस्य<br>
मृतत्वादपि तदुपादेयावस्थानामसत्त्वमित्याह - जाग्रदित्यादिना ॥ ३६ ॥</p>
<p>घोरं शान्तं च मूढं च आत्मचित्तमिहास्थितम् ।<br>
घोरं जाग्रन्मयं चित्तं शान्तं स्वप्नमयं स्थितम् ॥ ३७ ॥</p>
<p>तिस्रोऽवस्था रज-आदिगुणप्राधान्येन त्रिधा विभज्य दर्शयति - घोरमिति ।<br>
स्वर्गनरकपुनर्जन्मादिहेतुपुण्यपापोत्पादनाद्घनीभावाधिक्याच्च जाग्रन्मयं<br>
जाग्रदवस्थं चित्तं घोरमित्याद्यूह्यम् ॥ ३७ ॥</p>
<p>मूढं सुषुप्तभावस्थं त्रिभिर्हीनं मृतं भवेत् ।<br>
यच्च चित्तं मृतं तत्र सत्त्वमेकं स्थितम् समम् ।<br>
तदेव योगिनः सर्वे यत्नात्सम्पादयन्ति हि ॥ ३८ ॥</p>
<p>गुणत्रयात्मकमायोच्छेदात्त्रिभिर्हीनम् । मृते चित्ते योगिनां प्रारब्धशेषभोगाय<br>
भस्मनि शौक्ल्यमिव सत्त्वाम्श एवानुवर्तते न रजस्तर्मोशलेश इत्याह - यच्चेति ।<br>
रजसा अक्षोभ्यमाणत्वात्समम् । तादृशे चित्ते नैर्मल्यातिशयेन स्वात्मसुखस्य<br>
सदैवाविर्भावात्सर्वव्यापारोपरमेण समाध्यभ्यासं यत्नात्सम्पादयन्तीत्यर्थः<br>
॥ ३८ ॥</p>
<p>समस्तसङ्कल्पविलासमुक्तं तुर्ये पदे तिष्ठ निरामयात्मा ।<br>
यत्र स्थिताः साधु सदैव मुक्ताः प्रशान्तभेदा मुनयो महान्तः ॥ ३९ ॥</p>
<p>अतस्त्वमपि तादृशं चित्तं सम्पाद्य तुर्ये पदे विश्रान्तस्तिष्ठेत्याह - समस्तेति ।<br>
स्पष्टम् ॥ ३९ ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू०<br>
मृगव्याधीयं नाम चतुर्विंशत्यधिकशततमः सर्गः ॥ १२४ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
मृगन्याधीयं नाम चतुर्विंशत्युत्तरशततमः सर्गः ॥ १२४ ॥</p>
<h1 id="१२५">१२५</h1>
<p>पञ्चविंशत्यधिकशततमः सर्गः १२५</p>
<p>श्रीवसिष्ठ उवाच ।</p>
<p>सिद्धान्तोऽध्यात्मशास्त्राणां सर्वापह्नव एव हि ।<br>
नाविद्यास्तीह नो माया शान्तं ब्रह्मेदमक्रमम् ॥ १ ॥</p>
<p>सर्वापह्नवसिद्धान्ते वादिनां यत्र विभ्रमाः ।<br>
तुर्ये तथाविधे स्थैर्यं सोपायमुपदिश्यते ॥</p>
<p>अविद्यया सहजैवास्यावस्थात्रयप्रपञ्चस्य मायया ऐश्वरस्य वियदादिप्रपञ्चस्य<br>
वेति सर्वस्य द्वैतजातस्यापह्नव आत्मानमधिकृत्य प्रवृत्तानां<br>
श्रुतिस्मृतीतिहासपुराणादिशास्त्राणां परमसिद्धान्तो न वस्तुप्रकाशनम् ।<br>
स्वप्रकाशस्यात्मवस्तुनः स्वतःसिद्धतया तत्सिद्धौ प्रमाणाप्रसरादित्याह -<br>
सिद्धान्त इति । शान्तं सर्वोपप्लवरहितमिदं नित्यापरोक्षं ब्रह्म शास्त्रैर्न<br>
क्रम्यत इत्यक्रममवगाढुमशक्यमित्यर्थः । तथा च श्रुतिः यतो वाचो निवर्तन्ते<br>
अप्राप्य मनसा सह इति । तथा च द्रविडाचार्यैरप्युक्तम् यद्यप्रमेयं ब्रह्म<br>
किमर्थं शास्त्रमिति चेत्सिद्धं तु न्निवर्तकत्वात् इति ॥ १ ॥</p>
<p>शान्त एव चिदाभासे स्वच्छे समसमात्मनि ।<br>
समग्रशक्तिखचिते ब्रह्मेति कलिताभिधे ॥ २ ॥</p>
<p>श्रुत्यादिसिद्धान्तापरिज्ञानादेव स्वबुद्धिवैभवेन जगन्मूलान्वेषिणां वादिनां<br>
ब्रह्मशब्दवाच्ये सर्वशक्त्यात्मकमायाशबले ब्रह्मणि<br>
बुद्धिदोषवैचित्र्यान्नानाविधाः कल्पनाः प्रवृत्ता इत्याह - शान्त इति द्वाभ्याम्<br>
॥ २ ॥</p>
<p>निर्णीय केचिच्छून्यत्वं केचिद्विज्ञानमात्रताम् ।<br>
केचिदीश्वररूपत्वं विवदन्ते परस्परम् ॥ ३ ॥</p>
<p>निर्णीय स्वस्वबुद्ध्यनुसारेण सिद्धान्तभेदान्कल्पयित्वा ॥ ३ ॥</p>
<p>सर्वमेव परित्यज्य महामौनी भवानघ ।<br>
निर्वाणवान्निर्मननः क्षीणचित्तः प्रशान्तधीः ॥ ४ ॥</p>
<p>सर्वं मायान्तं दृश्यजातं परित्यज्य ।<br>
समनस्कसर्वेन्द्रियव्यापारोपरमान्महामौनी । पूर्णानन्दचिदात्मनि निर्वाणवान्सन्<br>
आत्मन्येवास्स्वेति परेणान्वयः ॥ ४ ॥</p>
<p>आत्मन्येवास्स्व शान्तात्मा मूकान्धबधिरोपमः ।<br>
नित्यमन्तर्मुखो भूत्वा स्वात्मनान्तः प्रपूर्णधीः ॥ ५ ॥</p>
<p>जाग्रत्येव सुषुप्तस्थः कुरु कर्माणि राघव ।<br>
अन्तः सर्वपरित्यागी बहिः कुरु यथागतम् ॥ ६ ॥</p>
<p>पञ्चमादिभूमिकाजयाज्जाग्रदवस्थोपि सुषुप्त इव स्थितः ॥ ६ ॥</p>
<p>चित्तसत्ता परं दुःखं चित्तासत्ता परं सुखम् ।<br>
अतश्चित्तं चिदेकात्मा नय क्षयमवेदनात् ॥ ७ ॥</p>
<p>अवेदनात्प्रियद्वेष्यत्वाननुसन्धानात् ॥ ७ ॥</p>
<p>दृष्टा रम्यमरम्यं वा स्थेयं पाषाणवत्समम् ।<br>
एतावतात्मयत्नेन जिता भवति संसृतिः ॥ ८ ॥</p>
<p>अवेदनादित्येतदेव स्पष्टयति - दृष्ट्वेति ॥ ८ ॥</p>
<p>संवेदनीयं न सुखं नासुखं न च मध्यमम् ।<br>
एतावतात्मयत्नेन दुःखान्तोऽनन्त आप्यते ॥ ९ ॥</p>
<p>संवेदनीयं चिन्तनीयम् । असुखं दुःखम् । मध्यमं तदुभयसाधनम् ॥ ९ ॥</p>
<p>आपीनमण्डलशशाङ्कवदन्तरेव श्रीमद्रसायनमयः सुखमेति तज्ज्ञः ।<br>
विज्ञातसर्वभुवनत्रयवस्तुसारः कुर्वन्न नाम कुरुते परमभ्युपेतः ॥ १० ॥</p>
<p>विज्ञातः सर्वेषां भुवनत्रयवस्तूनां सारो येन । अत एव श्रीमत् स्वतः सर्वतः<br>
प्रकाशेन शोभमानं यद्रसायनं निरतिशयसुखममृतं च तन्मयः । अत एव<br>
च आसमन्तात्पीनं पुष्टं मण्डलं यस्य तादृशो यः शशाङ्कः<br>
पूर्णचन्द्रस्तत्कल्पः परं परमात्मानमभ्युपेतस्तज्ज्ञो जीवन्मुक्तिसुखमेति ।<br>
कुर्वन्नपि प्रारब्धोपनीतं व्यवहारं न कुरुते । प्रतिबिम्बचेष्टायामिव न स्वस्य<br>
कर्तृत्वं पश्यतीत्यर्थः ॥ १० ॥</p>
<p>इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० तुर्ये<br>
स्थैर्योपायकथनं नाम पञ्चविंशत्युत्तरशततमः सर्गः ॥ १२५ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे तुर्ये<br>
स्थैर्योपायकथनं नाम पञ्चविंशत्युत्तरशततमः सर्गः ॥ १२५ ॥</p>
<h1 id="१२६">१२६</h1>
<p>षड्विंशत्यधिकशततमः सर्गः १२६</p>
<p>श्रीराम उवाच ।</p>
<p>सप्तानां योगभूमीनामभ्यासः क्रियते कथम् ।<br>
कीदृशानि च चिह्नानि भूमिकां प्रति योगिनः ॥ १ ॥</p>
<p>उच्येते योगभूमीनामभ्यासक्रमलक्षणे ।<br>
अन्तराले मृतौ भोगास्ततो जन्मान्तरे जयः ॥</p>
<p>जाग्रत्येव सुषुप्तस्थः कुरु कर्माणि राघव इति चतुर्थभूमिकारूढं रामं प्रति<br>
पञ्चमादिभूमिकास्थितिः सम्पाद्येत्युक्तम् । तत्सम्पादनकामो रामः<br>
स्वजितजेतव्यभूमिकाविभागज्ञानाय तल्लक्षणानि तदभ्यासक्रमं च पृच्छति ##-<br>
वीप्सायां प्रतेः कर्मप्रवचनीयसञ्ज्ञायां द्विर्वचनस्याव्ययीभावस्य वा<br>
आवश्यकत्वात्तदकरनं छान्दसम् ॥ १ ॥</p>
<p>श्रीवसिष्ठ उवाच ।</p>
<p>प्रवृत्तश्च निवृत्तश्च भवति द्विविधः पुमान् ।<br>
स्वर्गापवर्गोन्मुखयोः शृणु लक्षणमेतयोः ॥ २ ॥</p>
<p>पृष्टं भूमिकाभ्यासक्रमं कथयिष्यन्वसिष्ठस्तदधिकारिणं<br>
प्रवृत्तिशास्त्राधिकारिव्यावृत्तं दर्शयितुं तौ विभज्य तयोर्लक्षणभेदोक्तिं<br>
प्रतिजानीते - प्रवृत्तश्चेति । पुमान् वेदमार्गस्थः पुरुषः ॥ २ ॥</p>
<p>कियत्तन्नाम निर्वाणं वरं संसृतिरेव मे ।<br>
इतिकर्तव्यकर्ता यः स प्रवृत्त इति स्मृतः ॥ ३ ॥</p>
<p>तत्रादौ रागादिदोषैर्विपरीतबुद्धेः प्रवृत्तस्य लक्षणमाह - कियदिति । तत्<br>
सर्वविषयशून्यत्वेन प्रसिद्धं निर्वाणं कियन्नाम । न भोगरागिणां<br>
बहुमतमित्यर्थः । उच्चावचभोगसम्पन्ना संसृतिरेव मे वरन् । यथाहुः अपि<br>
वृन्दावने शून्ये शृगालत्वं स वाञ्छति । न तु निर्विषयं मोक्षं कदाचिदपि<br>
गौतम् ॥ इति । एवं प्रकारेण निश्चित्य कर्तव्यस्य नित्यनैमित्तिककाम्यकर्मजातस्य यः<br>
कर्ता ॥ ३ ॥</p>
<p>चलार्णवयुगच्छिद्रकूर्मग्रीवाप्रवेशवत् ।<br>
अनेकजन्मनामते विवेकी जायते पुमान् ॥ ४ ॥</p>
<p>निवृत्तं लक्षयिष्यन् निवृत्तिहेतुं विवेकं वर्णयितुं तद्दौर्लभ्यमाह - चलेति ।<br>
यथा यादोगणकोटिभिः<br>
प्रचण्डपवनैर्वडवानलक्कथनादिभिश्चात्यन्तचञ्चलपूर्वापरार्णवद्वयोदरे<br>
विहरतां कूर्माणां ग्रीवाणामल्पतरेऽपि तरङ्गचलनादिप्रयुक्तभये<br>
झटित्येवान्तःप्रवेशाः पुनर्निर्गमाश्चासङ्ख्येयास्तद्वदसङ्ख्येयानां<br>
मृत्युमुखप्रवेशपुनर्निर्गमनलक्षणानां जन्मनामन्ते कश्चिदेव पुमान्<br>
विवेकी जायत इत्यर्थः । अथवा क्षारार्णवस्थमहाकूर्मग्रीवा यथा अनेकशः<br>
कण्ठच्छिद्रे प्रविश्य निर्गतापि क्षारार्णवरसमेवास्वादयन्ती तमेव<br>
बहुमन्यमाना आप्रलयं न क्षीरार्णवरसं जानाति । अन्ते कल्पान्ते तु चलयोः<br>
क्षारक्षीरार्णवयोर्मिलनावसरे तदुभयोदरलक्षणच्छिद्रे ग्रीवाप्रवेशे<br>
क्षीररसमास्वाद्य क्षाररसात्क्षीररसस्य विवेकिनी भूत्वा तदासक्ता जायते तद्वज्जीवोऽपि<br>
प्राग्विषयरसानेव बहुमन्यमानोऽनेकजन्मनामन्ते<br>
भाग्योदयादध्यात्मशास्त्ररसमास्वाद्य विवेकी तदासक्तो जायत इत्यर्थः । अथवा<br>
अमृतोत्पादनाय देवासुरैः समुद्रमथने क्रियमाणे यथा मन्थाचलाधारस्य<br>
कूर्मभूतस्य भगवतः समस्तभुवनाधारोदरत्वादन्तर्बहिश्च<br>
मथ्यमानचलार्णवयुगस्य च्छिद्रे क्व प्रथमममृतमुत्पद्यते इत्यास्वादनेन<br>
परीक्षार्थं प्रवृत्ता ग्रीवा अनेकेषामन्तःप्रवेशबहिर्निर्गमनजन्मनामन्ते<br>
अन्तर्बहिर्वा यत्रैव प्रथमममृतमुत्पन्नं तत्रैव पायेन<br>
बहिर्मनननिदिध्यासनाभ्यामन्तश्च ब्रह्मात्मतत्त्वविवेकाय प्रवृत्तः<br>
पुमाननेकजन्माभ्यासवशादन्ते अन्तरेव बहिः श्रवणावसरे वा साक्षाद्विवेकेन<br>
निरतिशयानन्दमास्वादयतीत्यर्थः । अथवा चलयोरर्णवयोर्युगस्य युग्मस्य च्छिद्रे<br>
मध्यवर्तितीरविवरे कूर्मस्य ग्रीवया साधनभूतया प्रवेशे सति यथा परतो<br>
निर्गमने पश्चान्निवर्तने तथैव च्छिद्रावस्थाने वा न क्वापि विश्रान्तिस्तथा<br>
प्राक्तनं भवसागरं परित्यज्य भवान्तरं प्रति विविक्षोर्जीवस्य न क्वापि विश्रान्तिःइ<br>
। तथाहि । प्राक्तने जन्मनि जरामरणादिदुःखपरम्पराभाविनि<br>
बाल्यादिदुःखसन्ततिर्मध्यवर्तिनि यातनादेहे गर्भवासे वा महद्दुःखमिति । इत्थं<br>
दुःखमयानामनेकेषां जन्मनामन्ते पुमान्कुतश्चित्पुण्यपरिपाकाद्विवेकी जायते ॥<br>
४ ॥</p>
<p>असारा बत संसारव्यवस्थालं ममैतया ।<br>
किं कर्मभिः पर्युषितैर्दिनं तैरेव नीयते ॥ ५ ॥</p>
<p>कीदृशो विवेकोऽस्य जायते तमाह - असारेत्यादिना । विविधा विरुद्धा<br>
चावस्थितिर्व्यवस्था असारा विश्रान्तिसुखहीना । पर्युषितैरनुचितपरिणामैः<br>
[अशुचिपरिणामैः इति पाठः ।] ॥ ५ ॥</p>
<p>क्रियातिशयनिर्मुक्तं किं स्याद्विश्रमणं परम् ।<br>
इति निश्चयवान्योऽन्तः स निवृत्त इति स्मृतः ॥ ६ ॥</p>
<p>क्रियाप्रयुक्तैरतिशयैरुत्पत्त्याप्तिविकृतिसंस्कारैर्निर्मुक्तं कूटस्थमित्यर्थः । इति<br>
विचार्य तदवश्यं सम्पादनीयमिति निश्चयवान् ॥ ६ ॥</p>
<p>कथं विरागवान्भूत्वा संसाराब्धिं तराम्यहम् ।<br>
एवंविचारणपरो यदा भवति सन्मतिः ॥ ७ ॥</p>
<p>तस्य प्रथमभूमिकाप्राप्तिक्रममाह - कथमित्यादिना ॥ ७ ॥</p>
<p>विरागमुपयात्यन्तर्भावनास्वनुवासरम् ।<br>
क्रियासूदाररूपासु क्रमते मोदतेऽन्वहम् ॥ ८ ॥</p>
<p>भावनासु भोगतत्साधनचिन्तासु । विरागं वैरस्यम् । उदाररूपासु<br>
चित्तशुद्ध्यनुकूलासु शौचसत्सङ्गेश्वरोपासनजपादिरूपासु क्रियासु क्रमते सज्जते ।<br>
तेन चान्वहं चित्तशुद्ध्युपचयेन तृष्णाक्षयान्मोदते ॥ ८ ॥</p>
<p>ग्राम्यासु जडचेष्टासु सततं विचिकित्सति ।<br>
नोदाहरति मर्माणि पुण्यकर्माणि सेवते ॥ ९ ॥</p>
<p>विचिकित्सति जुगुप्सते । मर्माणि परेषां रहस्यदोषान्नोदाहरति न भाषते ॥ ९ ॥</p>
<p>मनोनुद्वेगकारीणि मृदुकर्माणि सेवते ।<br>
पापाद्विमेति सततं न च भोगमपेक्षते ॥ १० ॥</p>
<p>परेषां स्वस्य च मनसः अनुद्वेगकराणि मृदून्यल्पायासमहाफलानि<br>
यमनियमादिकर्माणि सेवते । भोगे च पापावश्यम्भावात्तं नापेक्षते ॥ १० ॥</p>
<p>स्नेहप्रणयगर्भाणि पेशलान्युचितानि च ।<br>
देशकालोपपन्नानि वचनान्यभिभाषते ॥ ११ ॥</p>
<p>पेशलान्यनुद्वेगकराणि । उचितानि सत्यप्रियहितादिरूपाणि ॥ ११ ॥</p>
<p>तदासौ प्रथमामेकां प्राप्तो भवति भूमिकाम् ।<br>
मनसा कर्मणा वाचा सज्जनानुपसेवते ॥ १२ ॥</p>
<p>एवङ्गुणविशिष्टपुरुषस्य सच्छास्त्रश्रवणाधिकारलक्षणायां<br>
प्रथमभूमिकायामवतार इत्याह - तदेति । सज्जनान्<br>
शान्तिदान्तिज्ञानविज्ञानसम्पन्नान् ॥ १२ ॥</p>
<p>यतः कुतश्चिदानीय ज्ञानशास्त्राण्यवेक्षते ।<br>
एवंविचारवान्यः स्यात्संसारोत्तारणं प्रति ॥ १३ ॥</p>
<p>यतः कुतश्चित्तत्सेवानुकूलं धनादिसाधनमानीय<br>
तान्सेवमानस्तन्मुखाज्ज्ञानशास्त्राणि<br>
पुराणमोक्षधर्माध्यात्मसंहितादीन्यवेक्षते शृणोतीत्यर्थः ॥ १३ ॥</p>
<p>स भूमिकावानित्युक्तः शेषः स्वार्थ इति स्मृतः ।<br>
विचारनाम्नीमितरामागतो योगभूमिकाम् ॥ १४ ॥</p>
<p>भूमिकावान्प्रथमभूमिकाप्रविष्ट इत्युक्तः । शेषः<br>
उक्तसाधनचतुष्टयादिसम्पत्तिहीनस्त्वध्यात्मग्रन्थासक्तोऽपि रागादिना<br>
अनधिकारिजनप्रतारणेनार्जनादिना उदरभरणशीलत्वात्स्वार्थो वञ्चक इत्यर्थः ।<br>
सेयं शुभेच्छाख्या प्रथमा भूमिका । तस्य क्रमेण<br>
द्वितीयभूमिकाप्रवेशक्रममाह - विचारेति । भूमिकामागतः<br>
अधिकारप्राप्त्याऽवतीर्णः ॥ १४ ॥</p>
<p>श्रुतिस्मृतिसदाचारधारणाध्यानकर्मणाम् ।<br>
मुख्यया व्याख्यया ख्याताञ्श्रयते श्रेष्ठपण्डितान् ॥ १५ ॥</p>
<p>स तत्र किं करोति तदाह - श्रुतीति । श्रुतीनां स्मृतीनां सदाचाराणां<br>
धारनाध्यानकर्मणां साध्येन समाधिना साधनैश्च<br>
यमनियमासनप्राणायामप्रत्याहारैः प्रतिपाद्ये यस्य योगशास्त्रस्य तस्य च<br>
मुख्यया अनुष्ठानानुष्ठापनफलोपहितया व्याख्यया व्याख्यानेन ख्यातान् ।<br>
आत्मतत्त्वानुभवोपदेशकुशलत्वाच्छ्रेष्ठान्पण्डितान् गुरून् श्रयते<br>
श्रवणमननादिविचाराय शरणं गच्छतीत्यर्थः । तथा च श्रुतिः तद्विज्ञानार्थं<br>
स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् इति ॥ १५ ॥</p>
<p>पदार्थप्रविभागज्ञः कार्याकार्यविनिर्णयम् ।<br>
जानात्यधिगतश्रव्यो गृहं गृहपतिर्यथा ॥ १६ ॥</p>
<p>स्वयं व्याकरणाद्यङ्गाभिज्ञत्वात्पदानां तदर्थानां च<br>
वाच्यलक्ष्यादिरूपाणां लक्षणादिप्रविभागज्ञः शिष्यो गुरुमुखादधिगतश्रव्यः<br>
सन् कार्यं साध्यं कर्मकाण्डार्थस्तद्विलक्षणमकार्यं सिद्धं<br>
ब्रह्मकाण्डार्थस्तयोर्विन्निर्णयं गृहपतिः स्वगृहकोष्ठविभागमिव स्पष्टं<br>
जानाति ॥ १६ ॥</p>
<p>मदाभिमानमात्सर्यमोहलोभातिशायिताम् ।<br>
बहिरप्याश्रितामीषत्त्यजत्यहिरिव त्वचम् ॥ १७ ॥</p>
<p>बहिर्लोकमर्यादानुसारेणेषदाश्रितामपि । अनेन प्रथमभूमिकायामेव<br>
तेषामन्तर्निवृत्तता दर्शिता ॥ १७ ॥</p>
<p>इत्थम्भूतमतिः शास्त्रगुरुसज्जनसेवनात् ।<br>
सरहस्यमशेषेण यथावदधिगच्छति ॥ १८ ॥</p>
<p>शास्त्ररहस्यं परमतात्पर्यं प्रमाणासम्भावनानिरासेनाधिगच्छति ।<br>
गुरुसज्जनाभिमतमात्मरहस्यं प्रमेयासम्भावनानिरासेनाधिगच्छति ॥ १८ ॥</p>
<p>असंसङ्गाभिधामन्यां तृतीयां योगभूमिकाम् ।<br>
ततः पतत्यसौ कान्तः पुष्पशय्यामिवामलाम् ॥ १९ ॥</p>
<p>एवं द्वितीयभूमिकां जितवतस्तृतीयभूमिकाप्रवेशमाह - असंसङ्गेति ।<br>
ततस्तृतीयां भूमिकां पतति प्रविशति ॥ १९ ॥</p>
<p>यथावच्छास्त्रवाक्यार्थे मतिमाधाय निश्चलम् ।<br>
तापसाश्रमविश्रामैरध्यात्मकथनक्रमैः ॥ २० ॥</p>
<p>यथावदिति श्लोकद्वयन्न् यथायोगं पूर्वभूमिकाद्वयानुवादः ॥ २० ॥</p>
<p>संसारनिन्दकैस्तद्वद्वैराग्यकरणक्रमैः ।<br>
शिलाशय्यासमासीनो जरयत्यायुराततम् ॥ २१ ॥</p>
<p>वनवासविहारेण चित्तोपशमशोभिना ।<br>
असङ्गसुखसौम्येन कालं नयति नीतिमान् ॥ २२ ॥</p>
<p>ग्रामवासे विक्षेपबाहुल्येन समाध्यभ्यासानिर्वाहाद्वनवासविहारेण ॥ २२ ॥</p>
<p>अभ्यासात्साधुशास्त्राणां करणात्पुण्यकर्मणाम् ।<br>
जन्तोर्यथावदेवेयं वस्तुदृष्टिः प्रसीदति ॥ २३ ॥</p>
<p>तत्र चित्तप्रसादे व्युत्थानकाले पूर्वभूमिकाद्वयधर्मानुवृत्तिरप्यावश्यकीति<br>
दर्शयति - अभ्यासादिति ॥ २३ ॥</p>
<p>तृतीयां भूमिकां प्राप्य बुधोऽनुभवति स्वयम् ।<br>
द्विःप्रकारमसंसङ्गं तस्य भेदमिमं शृणु ॥ २४ ॥</p>
<p>असङ्गसुखसौम्येनेत्युक्तिं विभज्य व्याचष्टे - तृतीयामिति ॥ २४ ॥</p>
<p>द्विविधोऽयमसंसङ्गः सामान्यः श्रेष्ठ एव च ।<br>
नाहन्न् कर्ता न भोक्ता च न बाध्यो न च बाधकः ॥ २५ ॥</p>
<p>सामान्यः पूर्वभूमिकासाधारणः । स्वदेहक्रियाफलयोर्न कर्ता न भोक्ता<br>
चेत्युदासीनः । परक्रियाफलानां च न बाध्यो बाधकश्चेत्यसङ्गः ॥ २५ ॥</p>
<p>इत्यसञ्जनमर्थेषु सामान्यासङ्गनामकम् ।<br>
प्राक्कर्मनिर्मितं सर्वमीश्वराधीनमेव च ॥ २६ ॥</p>
<p>इति निश्चयेन । अर्थेषु दृश्येष्वसञ्जनमनभिष्वङ्गः । सामान्यासंसङ्गमेव<br>
दृढीकर्तुं प्रपञ्चयति - प्राक्कर्मेति सार्धत्रिभिः । सुखं वा प्राप्यमाणं<br>
यदि वा दुःखं प्राप्यमाणं सर्वं प्राक्कर्मनिर्मितं कर्मस्वातन्त्र्यपक्षे ।<br>
ईश्वरस्वातन्त्र्यपक्षे त्वीश्वराधीनमेव । वाशब्द उत्तरपक्षस्य<br>
प्रामाणिकत्वद्योतनार्थः ॥ २६ ॥</p>
<p>सुखं वा यदि वा दुःखं कैवात्र मम कर्तृता ।<br>
भोगाभोगा महारोगाः सम्पदः परमापदः ॥ २७ ॥</p>
<p>पक्षद्वयेऽपि ममास्वातन्त्र्यात्स्वतन्त्रः कर्तेत्यानुशासनिकी कर्तृता कैव न<br>
काचिदपीत्यर्थः । असंसङ्गोपयुक्तानन्यानप्यनास्थाहेतून्भावेषु दर्शयति -<br>
भोगा इति ॥ २७ ॥</p>
<p>वियोगायैव संयोगा आधयो व्याधयो धियः ।<br>
कालः कवलनोद्युक्तः सर्वभावाननारतम् ॥ २८ ॥</p>
<p>अनास्थयेति भावानां यदभावनमान्तरम् ।<br>
वाक्यार्थलग्नमनसः सामान्योऽसावसङ्गमः ॥ २९ ॥</p>
<p>इयमनास्थापि श्रवणादिसाहाय्येन वाक्यार्थज्ञानासक्तस्यैवासंसङ्गसुखाय<br>
नान्यस्येत्याह - वाक्यार्थेति ॥ २९ ॥</p>
<p>अनेकक्रमयोगेन संयोगेन महात्मनाम् ।<br>
वियोगेनासतामन्तः प्रयोगेणात्मसंविदाम् ॥ ३० ॥</p>
<p>अयं चासंसङ्गः पूर्वभूमिकयोरेव सत्सङ्गाद्युपायैः सम्यगभ्यसनीय इत्याह</p>
<ul>
<li>अनेनेति । श्रवणमननात्मिकानामात्मसंविदां प्रयोगेण आवर्तनेन । तथा च<br>
भगवतो बादरायणस्य सूत्रं आवृत्तिरसकृदुपदेशात् इति ॥ ३० ॥</li>
</ul>
<p>पौरुषेण प्रयत्नेन सन्तताभ्यासयोगः ।<br>
करामलकवद्वस्तुन्यागते स्फुटतां दृढम् ॥ ३१ ॥</p>
<p>आत्मवस्तुनि प्रमाणप्रमेयासम्भावनाद्वयनिरासेन स्फुटतां इत्थमेवात्मवस्त्विति<br>
विश्वासगोचरतामागते सति ॥ ३१ ॥</p>
<p>संसाराम्बुनिधेः पारे सारे परमकारणे ।<br>
नाहन्न् कर्तेश्वरः कर्ता कर्म वा प्राकृतं मम ॥ ३२ ॥</p>
<p>सप्तम्यन्तत्रयन्न् पूर्वान्वयि वस्तुनीत्यस्य विशेषणम् । श्रेष्ठासंसङ्गं<br>
दर्शयति - नाहमित्यादिना । नाहं कर्ता किन्त्वीश्वर एव कर्ता । मम<br>
प्राक्कृतमिदानीं क्रियमाणं वा कर्म<br>
नास्तीत्यादिनिरासतत्प्रतियोग्यादिविकल्पशब्दार्थवेदनामपि दूरतरे कृत्वा<br>
यन्मौनमासनमिति परेणान्वयः ॥ ३२ ॥</p>
<p>कृत्वा दूरतरे नूनमिति शब्दार्थभावनम् ।<br>
यन्मौनमासनं शान्तं तच्छ्रेष्ठासङ्ग उच्यते ॥ ३३ ॥</p>
<p>मौनं वाङ्मनश्चक्षुरादिचेष्टाशून्यन्न्<br>
निदिध्यासनपरिपाकफलनिर्विकल्पसमाधिना यत् आसनमवस्थानम् ॥ ३३ ॥</p>
<p>यन्नान्तर्न बहिर्नाधो नोर्ध्वं नाशासु नाम्बरे ।<br>
न पदार्थे नापदार्थे न जडे न च चेतने ॥ ३४ ॥</p>
<p>यद्ब्रह्मैकरस्यविलीनचित्तवृत्त्यात्मकमासितम् ।<br>
अन्तर्बाह्यादिसर्ववस्त्वालम्बनशून्यमित्यर्थः । चेतने चिदाभासे । सर्वा<br>
विषयसप्तम्यः ॥ ३४ ॥</p>
<p>आसितं भासनं शान्तमभासं नभसा समम् ।<br>
अनाद्यन्तमजं कान्तं तच्छ्रेष्ठासङ्ग उच्यते ॥ ३५ ॥</p>
<p>यत आसितं भासनं स्वप्रकाशचिद्रूपम् । अभासं प्रकाशकान्तरशून्यम् ॥ ३५ ॥</p>
<p>सन्तोषामोदमधुरः सत्कार्यामलपल्लवः ।<br>
चित्तनालाग्रसंलीनो विघ्नकण्टकसङ्कटः ॥ ३६ ॥</p>
<p>स चायं समाधिः सदाचारोपबृंहितविवेकस्य फलमिति वक्तुं विवेकं पद्मत्वेन<br>
रूपयति - सन्तोषेति । सत्कार्याणि निष्कामकर्माणि<br>
उपासनगुरुशुश्रूषाश्रवणादीन्येव पल्लवा यस्य । चित्तलक्षणनालाग्रे संलीनै<br>
रागादिवासनाप्रभवैर्बहुतरविघ्नकण्टकैः सङ्कटो निबिडितः ॥ ३६ ॥</p>
<p>विवेकपद्मो रूढोऽन्तर्विचारार्कविलासितः ।<br>
फलं फलत्यसंसङ्गां तृतीयां भूमिकामिमाम् ॥ ३७ ॥</p>
<p>सोऽयमसंसङ्ग एव तृतीया भूमिकेत्याह - फलमिति ॥ ३७ ॥</p>
<p>समवायाद्विशुद्धानां सञ्चयात्पुण्यकर्मणाम् ।<br>
काकतालीययोगेन प्रथमोदेति भूमिका ॥ ३८ ॥</p>
<p>प्रथमभूमिकैवानेकजन्मसञ्चितसुकृतपरिपाकैरैहिकपुण्यसञ्चयैश्च<br>
दैवादङ्कुरिता चेत्सैव सत्सङ्गमादिना महता यत्नेन रक्षणीया सा चेद्रक्षिता<br>
अनायासेनैव द्वितीयादिभूमिकाः सेत्स्यन्तीति तत्रैव यत्नाधिक्यमुपदिशति -<br>
समवायादिति । विशुद्धानां तत्त्वविदां<br>
समवायाद्दानमानभजनाद्युपायैर्मेलनात् ॥ ३८ ॥</p>
<p>भूमिः प्रोदितमात्रा तैरमृताङ्कुरिकेव सा ।<br>
विवेकेनाम्बुसेकेन रक्ष्या पाल्या प्रयत्नतः ॥ ३९ ॥</p>
<p>समवेतैस्तैः किं कार्यं तदाह - भूमिरिति । यतस्तैर्विशुद्धैः सा<br>
शुभेच्छालक्षणा भूमिरीषच्छ्रुभप्रवृत्त्युन्मुखतया प्रोदिता मेघैरङ्कुरिता<br>
भूमिरिव प्रतिदिनं विवेकोपदेशलक्षणेनाम्बुसेकेन यथा अमृता अम्लाना भवति<br>
तथा रक्ष्या वर्धनीया दुष्प्रवृत्त्यादिविघ्ननिवारणयत्नेन पालनीया चेत्यर्थः ॥ ३९<br>
॥</p>
<p>येनांशेनोल्लसत्येषा विचारेणोदयं नयेत् ।<br>
तमेवानुदिनं यत्नात्कृषीवल इवाङ्कुरम् ॥ ४० ॥</p>
<p>एषा शुभेच्छा साधनचतुष्टयमध्ये वैराग्यलक्षणेन वा येनैवांशेन<br>
प्रथममङ्कुरितोल्लसति तमेवांशं विचारेणोदयमभिवृद्धिं नयेत् ॥ ४० ॥</p>
<p>एषा हि परिमृष्टान्तरन्यासां प्रसवैकभूः ।<br>
द्वितीयां भूमिकां यत्नात्तृतीयां प्राप्नुयात्ततः ॥ ४१ ॥</p>
<p>एक्ॐशोऽभिवर्धितोऽन्या उत्तरभूमिकाश्च स्वयमेव साधयिष्यतीत्याह - एषेति ॥ ४१ ॥</p>
<p>श्रेष्ठा संसङ्गता ह्येषा तृतीया भूमिकात्र हि ।<br>
भवति प्रोज्झिताशेषसङ्कल्पकलनः पुमान् ॥ ४२ ॥</p>
<p>सोपायं वर्णितां तृतीयभूमिकां सफलामुपसंहरति - श्रेष्ठेति ॥ ४२ ॥</p>
<p>श्रीराम उवाच ।</p>
<p>मूढस्यासत्कुलोत्थस्य प्रवृत्तस्याधमस्य च ।<br>
अप्राप्तयोगिसङ्गस्य कथमुत्तरणं भवेत् ॥ ४३ ॥</p>
<p>प्रसङ्गादन्तराले मूढेषु दयया रामः पृच्छति - मूढस्येति ।<br>
आभिजात्याद्यधिकारिविशेषणहीनस्याध्यात्मकथाविमुखस्य कामभोगार्थमेव<br>
प्रवृत्तस्याधमस्य चोपायान्तरेण मोक्षोऽस्ति वा न वेति प्रथमप्रश्नार्थः ॥ ४३ ॥</p>
<p>एकामथ द्वितीयान्न् वा तृतीयां चेतरां च वा ।<br>
आरूढस्य मृतस्याथ कीदृशी भगवन्गतिः ॥ ४४ ॥</p>
<p>आद्यभूमिकात्रये अपरोक्षज्ञानोदयाभावादेकद्वित्र्यादिरूढदशायां मृतस्य<br>
कीदृशी गतिरिति द्वितीयस्य ॥ ४४ ॥</p>
<p>श्रीवसिष्ठ उवाच ।</p>
<p>मूढस्यारूढदोषस्य [मूढस्येत्यारभ्य सङ्ग्रह<br>
इत्यन्तसार्धश्लोकद्वयस्थानेऽयन्न् पाठ उपलभ्यते मूढस्यारूढदोषस्य<br>
तावत्संसृतिरातता । यावज्जन्मान्तरशतैर्नोदिता प्रथमात्र भूः ॥ १ ॥ अथवा<br>
साधुसङ्गत्या काकतालीययोगतः । संसारस्य परामर्शाद्वैराग्यं नाभ्युदेति<br>
हि ॥ २ ॥ वैराग्येऽभ्युदिते जन्तोरवश्यन्न् भूमिकोदयः इति ।]<br>
तावत्संसृतिरातता ।<br>
यावज्जन्मान्तरशतैः काकतालीययोगतः ॥ ४५ ॥</p>
<p>आद्यप्रश्नस्योत्तरमाह - मूढस्येत्यादिसार्धद्वयेन । काकतालीययोगतः<br>
स्वविचारत एव वा साधुसङ्गत्या वा वैराग्यं यावन्नाभ्युदेतीति परेणान्वयः ॥ ४५ ॥</p>
<p>अथवा साधुसङ्गत्या वैराग्यन्न् नाभ्युदेति हि ।<br>
वैराग्येऽभ्युदिते जन्तोरवश्यं भूमिकोदयः ॥ ४६ ॥</p>
<p>ततो नश्यति संसार इति शास्त्रार्थसङ्ग्रहः ।<br>
योगभूमिकयोत्क्रान्तजीवितस्य शरीरिणः ॥ ४७ ॥</p>
<p>द्वितीयस्योत्तरमाह - योगभूमिकयेत्यादिना ॥ ४७ ॥</p>
<p>भूमिकांशानुसारेण क्षीयते पूर्वदुष्कृतम् ।<br>
ततः सुरविमानेषु लोकपालपुरेषु च ॥ ४८ ॥</p>
<p>मेरूपवनकुञ्जेषु रमते रमणीसखः ।<br>
ततः सुकृतसम्भारे दुष्कृते च पुरा कृते ॥ ४९ ॥</p>
<p>दुष्कृतक्षयानुसारेण रमते इत्यर्थाद्गम्यते । दुष्कृते चेति प्राक्तनानुवादः । न हि<br>
तस्य नरकादिभोगोऽस्ति न हि कल्याणकृत्कश्चिद्दुर्गतिं तात गच्छति इति भगवद्वचनात्<br>
। आनुषङ्गिकं दुःखभोगाभिप्रायं वा । स्वर्गिणामपि<br>
शारीरमानसादिदुःखसहस्रसत्त्वात् ॥ ४९ ॥</p>
<p>भोगजाले परिक्षीणे जायन्ते योगिनो भुवि ।<br>
शुचीनां श्रीमतां गेहे गुप्ते गुणवतां सताम् ॥ ५० ॥</p>
<p>भोगजाले भुज्यमाने सुकृतसम्भारे दुष्कृते च परिक्षीणे सतीत्यन्वयः । योगिन इति<br>
जात्याख्यायां बहुवचनम् ॥ ५० ॥</p>
<p>जनित्वा योगमेवैते सेवन्ते योगवासिताः ।<br>
तत्र प्राग्भावनाभ्यस्तयोगभूमिक्रमं बुधाः ।<br>
स्मृत्वा परिपतन्त्युच्चैरुत्तरं भूमिकाक्रमम् ॥ ५१ ॥</p>
<p>योगमेवेति । पूर्वाभ्यासेन तेनैव ह्रियते ह्यवशोऽपि सः इति भगवद्वचनात् । तदेवाह</p>
<ul>
<li>योगवासिता इति । परिपतन्त्यारोहन्ति ॥ ५१ ॥</li>
</ul>
<p>भूमिकात्रितयन्न् त्वेतद्राम जाग्रदिति स्मृतम् ।<br>
यथावद्भेदबुद्ध्येदं तज्जाग्रदिति दृश्यते ॥ ५२ ॥</p>
<p>प्रश्नयोरुत्तरमुक्त्वा प्रकृतमनुसरति - भूमिकात्रितयमित्यादिना ।<br>
आद्यभूमिकात्रये जाग्रच्छब्दप्रवृत्तिनिमित्तमाह - यथावदिति ।<br>
भेददर्शनगुणेन प्रसिद्धजाग्रत्साम्यादित्यर्थः ॥ ५२ ॥</p>
<p>उदेति योगयुक्तानामत्र केवलमार्यता ।<br>
यां दृष्ट्वा मूढबुद्धीनामभ्युदेति मुमुक्षुता ॥ ५३ ॥</p>
<p>निमित्तान्तरमप्याह - उदेतीति । आर्यता पूज्यता प्रयोजकसद्गुणोकर्षः । यां<br>
दृष्ट्वेति । यद्यदाचरति श्रेष्ठः इति न्यायादित्यर्थः ॥ ५३ ॥</p>
<p>कर्तव्यमाचरन्काममकर्तव्यमनाचरन् ।<br>
तिष्ठति प्राकृताचारो यः स आर्य इति स्मृतः ॥ ५४ ॥</p>
<p>तामेवार्यतामनार्यजनव्यावृत्तां प्रथमं लक्षयति - कर्तव्यमिति । कामं<br>
पर्याप्तं सर्वं नित्यनैमित्तिकं कर्मेत्यर्थः ॥ ५४ ॥</p>
<p>यथाचारं यथाशास्त्रं यथाचित्तं यथास्थितम् ।<br>
व्यवहारमुपादत्ते यः स आर्य इति स्मृतः ॥ ५५ ॥</p>
<p>यथाचारं वृद्धाचारानुसारि । तत्रापि यथाशास्त्रम् । तत्रापि यथाचित्तं स्वचित्तं<br>
यत्कृत्वा प्रसीदति न पश्चात्तप्यते तादृशमेव । व्यवहारं लौकिकमपि ॥ ५५ ॥</p>
<p>प्रथमायामङ्कुरितं द्वितीयायां विकासितम् ।<br>
फलीभूतं तृतीयायामार्यत्वं योगिनो भवेत् ॥ ५६ ॥</p>
<p>तदेवार्यत्वं प्रथमभूमिकायां शुभेच्छायामङ्कुरितम् । द्वितीयभूमिकायां<br>
श्रवणादिप्रवृत्त्या विकासितम् । तृतीयभूमिकायां चित्तैकाग्र्यफलेन<br>
फलितमित्यर्थः ॥ ५६ ॥</p>
<p>आर्यतायां मृतो योगी शुभसङ्कल्पसम्भृतान् ।<br>
भोगान्भुक्त्वा चिरं कालं योगवाञ्जायते पुनः ॥ ५७ ॥</p>
<p>ततान्तराले मृतानां निष्कामकर्मानुष्ठानक्षीणपापानां कर्मणा पितृलोको<br>
विद्यया देवलोकः इत्यादिश्रुतिप्रसिद्धो देवलोकादिभोगोऽपि<br>
शुभसङ्कल्पाहितसद्वासनासम्भृतत्वान्न काम्यकर्मानुष्ठायिनामिव<br>
रागादिदुर्वासनासम्भरणेनाधःपातहेतुरित्याशयेनाह - आर्यतायामिति ॥ ५७ ॥</p>
<p>भूमिकात्रितयाभ्यासादज्ञाने क्षयमागते ।<br>
सम्यग्ज्ञानोदये चित्ते पूर्णचन्द्रोदयोपमे ॥ ५८ ॥</p>
<p>अज्ञाने ज्ञानविरोधिद्वैतवासनाजाले असम्भावनाविपरीतभावनादोषे च<br>
क्षयमागते सति निष्प्रत्यूहान्महावाक्यादपरिक्षाखण्डाकारज्ञानोदये सति<br>
मूलाज्ञानक्षयाद्योगिनश्चतुर्थी भूमिकामिता गताः सन्तः सर्वं<br>
जगत्सममानन्दैकरसं पश्यन्तीति परेणान्वयः ॥ ५८ ॥</p>
<p>निर्विभागमनद्यन्तं योगिनो युक्तचेतसः ।<br>
समं सर्वं प्रपश्यन्ति चतुर्थी भूमिकामिताः ॥ ५९ ॥</p>
<p>अद्वैते स्थैर्यमायाते द्वैते प्रशममागते ।<br>
पश्यन्ति स्वप्नवल्लोकांश्चतुर्थीं भूमिकामिताः ॥ ६० ॥</p>
<p>भूमिकात्रितयं जाग्रच्चतुर्थी स्वप्न उच्यते ।<br>
विच्छिन्नशरदभ्रांशविलयं प्रविलीयते ॥ ६१ ॥</p>
<p>व्यावहारिकसत्तया जगद्भानसाम्याज्जाग्रत् । प्रातिभासिकसत्तया<br>
तद्भानसाम्यात्स्वप्न उच्यते । पञ्चम्यां भूमिकायां सुषुप्तिपदप्रवृत्तिनिमित्तं<br>
तत्साम्यं दर्शयति - विच्छिन्नेति । सुषुप्तिकाले सकले विलीने तमोभिभूतः<br>
सुखरूपमेति इति श्रुतौ सुषुप्तौ सर्वविलयप्रसिद्धेरत्रापि<br>
प्रातिभासिकत्रिपुटीपरिशेषस्यापि विलयेन तत्साम्यादिति भावः । विच्छिन्नस्य<br>
शरदभ्रखण्डस्य केवलाकाशमात्रपरिशेषलक्षणं विलयमिव<br>
शुद्धचिन्मात्रपरिशेषलक्षणं स्वभावं प्रविलीयते प्रविलयेन प्राप्नोतीत्यर्थः ।<br>
लिङर्थफलव्यापारांशयोर्मध्ये फलांशस्य विलयशब्देन<br>
निष्कृष्यानुवादात्तस्य च व्यापारांशं प्रति कर्मत्वान्मृदुपचतीति<br>
क्रियाविशेषणेष्विवात्रापि द्वितीया । अवशिष्टव्यापारांशमात्रं प्रविलीयते इति<br>
तिङन्तप्रकृत्योच्यते उदपेषं पिनष्टीत्यत्रेव ॥ ६१ ॥</p>
<p>सत्तावशेष एवास्ते पञ्चमीं भूमिकां गतः ।<br>
पञ्चमीं भूमिकामेत्य सुषुप्तपदनामिकाम् ॥ ६२ ॥</p>
<p>सत्ता चित्सत्ता तदवशेषः । सुषुप्तमिति पदं गौणं नाम यस्यास्ताम् ॥ ६२ ॥</p>
<p>शान्ताशेषविशेषांशस्तिष्ठत्यद्वैतमात्रके ।<br>
गलितद्वैतनिर्भासमुदितोऽन्तः प्रबुद्धवान् ॥ ६३ ॥</p>
<p>उदित आविर्भूतस्वरूपः ॥ ६३ ॥</p>
<p>सुषुप्तघन एवास्ते पञ्चमीं भूमिकामितः ।<br>
अन्तर्मुखतया तिष्ठन्बहिर्वृत्तिपरोऽपि सन् ॥ ६४ ॥</p>
<p>सुषुप्तस्थान एकीभूतः प्रज्ञानघन एवेति श्रुत्युक्तप्रज्ञानघनतासाम्याद्वा<br>
तस्यां सुषुप्तपदनामतेत्याशयेनाह - सुषुप्तेति । आनन्दमयो ह्यानन्दभुगिति<br>
श्रुतिप्रसिद्धान्तर्मुखस्यानन्दास्वादनसाम्यादपि तन्नामतेत्याशयेनाह -<br>
अन्तर्मुखतयेति ॥ ६४ ॥</p>
<p>परिशान्ततया नित्यं निद्रालुरिव लक्ष्यते ।<br>
कुर्वन्नभ्यासमेतस्यां भूमिकायां विवासनः ॥ ६५ ॥</p>
<p>विवासनः अत्यन्तोच्छिन्नस्वतोव्युत्थानवासनः सन्नित्यर्थः ॥ ६५ ॥</p>
<p>षष्ठीं तुर्याभिधामन्यां क्रमात्क्रमति भूमिकाम् ।<br>
यत्र नासन्न सद्रूपो नाहं नाप्यनहङ्कृतिः ॥ ६६ ॥</p>
<p>उक्तसुषुप्तमपेक्ष्य तुर्याभिधानाम् । तल्लक्षणान्याह - यत्रेत्यादिना ॥ ६६ ॥</p>
<p>केवलं क्षीणमननमास्ते द्वैतैक्यनिर्गतः ।<br>
निर्ग्रन्थिः शान्तसन्देहो जीवन्मुक्तो विभावनः ॥ ६७ ॥</p>
<p>द्वैतवदैक्यस्यापि सङ्ख्यान्तरव्यावर्तकसङ्ख्यात्वात्तदुभयवर्जितः ।<br>
तत्रात्यन्तिकहृदयग्रन्थिसर्वसन्देहभेदमाह - निर्ग्रन्थिरिति । भिद्यते<br>
हृदयग्रन्थिश्छिद्यन्ते सर्वसंशयः इति श्रुतेरिति भावः ॥ ६७ ॥</p>
<p>अनिर्वाणोऽपि निर्वाणश्चित्रदीप इव स्थितः ।<br>
अन्तःशून्यो बहिःशून्यः शून्यः कुम्भ इवाम्बरे ॥ ६८ ॥</p>
<p>अनिर्वाणः प्रारब्धधृतशरीरोऽपि निर्वाणो मुक्तः । यथा चित्रदीपः अनुपक्षीणोऽपि न<br>
ज्वलतीति निर्वाणः जडजगत्स्वभावेनान्तर्बहिश्च शून्यः ॥ ६८ ॥</p>
<p>अन्तःपूर्णो बहिःपूर्णः पूर्णकुम्भ इवार्णवे ।<br>
किञ्चिदेवैष सम्पन्नस्त्वथ वैष न किञ्चन ॥ ६९ ॥</p>
<p>अनावृतानन्दस्वभावेन त्वन्तर्बहिश्च पूर्णः । तस्याद्वितीयरूपस्य<br>
संसारदशायां कदाप्यप्रसिद्धत्वेन किञ्चिदपूर्वेण परमाश्चर्यरूपेण<br>
सम्पन्नः । वास्तवदृष्ट्या नित्यसिद्धत्वान्न किञ्चन सम्पन्नः ॥ ६९ ॥</p>
<p>षष्ठ्यां भूम्यामसौ स्थित्वा सप्तमीं भूमिमाप्नुयात् ।<br>
विदेहमुक्तता तूक्ता सप्तमी योगभूमिका [न तु जीवताम् इति पाठः ।] ॥ ७०<br>
॥</p>
<p>सप्तमी भूमिका परिप्रौढा चेत्सैव मुक्ततेति सप्तमी सा परिप्रौढा विषयः स्यान्न<br>
जीवताम् इति प्रागुक्तेत्यर्थः ॥ ७० ॥</p>
<p>अगम्या वचसां शान्ता सा सीमा भवभूमिषु ।<br>
कैश्चित्सा शिवमित्युक्ता कैश्चिद्ब्रह्मेत्युदाहृता ॥ ७१ ॥</p>
<p>वचसामगम्या । योगिमानसानुभवैकगम्येत्यर्थः । न च जीवतः सप्तमी भूमिकैव<br>
नास्तीति योगिमानसानुभवगम्यतापि तस्या नास्तीति भ्रमितव्यम् । सा सीमा भवभूमिषु<br>
इति तस्या भवभूमिमध्यपातसीमात्वोक्तिविरोधापत्तेः । आसामभ्यासयोगेन<br>
इत्युत्तरत्राभ्यसनीयत्वोक्तिविरोधाच्च । शिवमिति शैवैरुक्ता । शिवमद्वैतं चतुर्थं<br>
मन्यन्ते इति श्रुत्यनुरोधादिति भावः । ब्रह्मेति वेदान्तिभिः ॥ ७१ ॥</p>
<p>कैश्चित्प्रकृतिपुम्भावविवेक इति भाविता ।<br>
अन्यैरप्यन्यथा नानाभेदैरात्मविकल्पितैः ॥ ७२ ॥</p>
<p>प्रकृतिपुंसोर्भावः अविविक्तावस्थितिस्तस्य विवेक इति साङ्ख्ययोगिभिः ।<br>
अन्यैर्जैमिनिसात्त्वतमाहेश्वरबुद्धार्हदादिभिः स्वर्गो वासुदेवः<br>
महेश्वरोऽनुपप्लवं विज्ञानमनुपप्लवसुखमित्यादिस्वस्वबुद्ध्यनुसारि##-</p>
<p>नित्यमव्यपदेश्यापि कथञ्चिदुपदिश्यते ।<br>
सप्तैता भूमिकाः प्रोक्ता मया तव रघूद्वह ॥ ७३ ॥</p>
<p>यदि वचसामगम्यं तर्हि कथमुपदिश्यते तत्राह - नित्यमिति ।<br>
कथञ्चिद्भागत्यागलक्षणाभ्युपायैरित्यर्थः ॥ ७३ ॥</p>
<p>आसामभ्यासयोगेन न दुःखमनुभूयते ।<br>
अस्त्यत्यन्तमदोन्मत्ता मृदुमन्थरचारिणी ॥ ७४ ॥</p>
<p>परवैराग्यदार्ढ्ये सत्येव भूमिकासु प्रवेशो भवति नान्यथेति<br>
मत्तकरिण्याख्यायिकाच्छलेन वर्णयितुमारभते - अस्तीत्यादिना ॥ ७४ ॥</p>
<p>करिणी विग्रहव्यग्रा महादशनशंसिनी ।<br>
सा चेन्निहन्यते नूनमनन्तानर्थकारिणी ॥ ७५ ॥</p>
<p>विग्रहव्यग्रा सदा समरोद्युक्ता महद्भ्यां दशनाभ्यां शंसनं शंसः<br>
प्रख्यातिस्तद्वती । अस्तु सा किं ततस्तत्राह - सा चेदिति ॥ ७५ ॥</p>
<p>तदेतासु समग्रासु भूमिकासु नरो जयी ।<br>
करिणी मदमत्ता सा यावन्न विजितौजसा ॥ ७६ ॥</p>
<p>तयैताः भूमिकाः निरुद्धाः अतस्तद्वधं विना नैकापि भूमिका जेतुं शक्येत्यर्थः<br>
॥ ७६ ॥</p>
<p>को नाम सुभटस्तावत्सम्पत्समरभूमिषु ।</p>
<p>श्रीराम उवाच ।</p>
<p>कासौ प्रमत्ता करिणी काश्च ता रणभूमयः ॥ ७७ ॥</p>
<p>सा यावन्न विजिता तावत्तदाक्रान्तासु क्षुद्रसांसारिकसम्पद्रूपास्वपि समरभूमिषु<br>
प्रवेष्टुमपि को नाम सुभटः समर्थो योद्धेत्यर्थः । प्रश्नः स्पष्टः ॥ ७७ ॥</p>
<p>कथं निहन्यते चैषा क्व चैषा रमते चिरम् ।</p>
<p>श्रीवसिष्ठ उवाच ।</p>
<p>रामेच्छा नाम करिणी इदं मेऽस्त्वितिरूपिणी ॥ ७८ ॥</p>
<p>शरीरकानने मत्ता विविधोल्लासकारिणी ।<br>
मत्तेन्द्रियोग्रकलभा रसनाकलभाषिणी ॥ ७९ ॥</p>
<p>क्व चैषा रमते इत्यस्योत्तरमाह - शरीरकानने इति ।<br>
विविधदैन्यधावनशोकमोहाद्युल्लासकरणशीला । मत्तानीन्द्रियाण्येवोग्राः कोपनाः<br>
कलभाः शावका यस्याः । रसनाकलभाषिणी मधुरबृंहितसाधनं यस्याः ॥ ७९ ॥</p>
<p>मनोगहनसंलीना कर्मदन्तद्वयान्विता ।<br>
मदोऽस्या वासनाव्यूहः सर्वतः प्रसरद्वपुः ॥ ८० ॥</p>
<p>प्रख्यातौ दन्तौ दर्शयति - कर्मेति । कर्म शुभाशुभरूपम् ।<br>
मदमत्तेत्यत्रोक्तं मदं दर्शयति - मद इति । एवमग्रेऽपि योज्यम् ॥ ८० ॥</p>
<p>संसारदृष्टयो राम तस्याः समरभूमयः ।<br>
भूयो यत्रानुभवति नरो जयपराजयौ ॥ ८१ ॥</p>
<p>इच्छानागी निहन्त्येषा कृपणाञ्जीवसञ्चयान् ।<br>
वासनेहा मनश्चित्तं सङ्कल्पो भावनं स्पृहा ॥ ८२ ॥</p>
<p>नागी करिणी । जीवसञ्चयान् प्राणिनिकायान् ॥ ८२ ॥</p>
<p>इत्यादिनिवहो नाम्नामस्यास्त्वाशयकोशगः ।<br>
धैर्यनाम्ना वरास्त्रेण प्रसृतामवहेलया ॥ ८३ ॥</p>
<p>आशयकोशगश्चित्तकोशगतः । वृत्तिवैचित्र्यप्रयुक्त इति यावत् । कथं निहन्यते चैषेति<br>
प्रश्नस्योत्तरमाह - धैर्येति ॥ ८३ ॥</p>
<p>नागीं सर्वात्मिकामेतामिच्छां सर्वात्मना जयेत् ।<br>
यावद्वस्त्विदमित्येवमियमन्तर्विजृम्भते ॥ ८४ ॥</p>
<p>सर्वात्मिकां ब्रह्मलोकान्तसर्वभोग्यगोचराम् । सर्वात्मना सर्वथा सर्वमहमेवेति<br>
भावितेनात्मना वा । न हि नित्यलब्धात्मरूपतया भाविते तृष्णा भवति<br>
किन्त्विदमित्यलब्धतया दृष्टे इत्याह - यावदिति ॥ ८४ ॥</p>
<p>तावदुग्रा कुसंसारमहाविषविषूचिका ।<br>
एतावानेव संसार इदमस्त्विति यन्मनः ॥ ८५ ॥</p>
<p>संसारमहाविषविषूचिकारूपा तृष्णा तावदेव विजृम्भत इत्यनुकृष्यते ॥ ८५ ॥</p>
<p>अस्य तूपशमो मोक्ष इत्येवं ज्ञानसङ्ग्रहः ।<br>
प्रसादकारिणी स्वच्छा निरिच्छे विमलाकृतौ ॥ ८६ ॥</p>
<p>तृष्णैव संसारस्तत्क्षय एव मोक्षभूमिकोदयहेतुत्वान्मोक्षः ।कथं वैराग्यस्य<br>
भूमिकोदयहेतुता तद्दर्शयति - प्रसादेति ॥ ८६ ॥</p>
<p>तैलबिन्दुरिवादर्शे विश्राम्यत्युपदेशवाक् ।<br>
असंवेदनमात्रेण नोदेतीच्छाभवाङ्कुरः ॥ ८७ ॥</p>
<p>रागादिपुरुषापराधमलिने चित्ते श्रुत्याचार्याद्युपदेशवाक् पद्मपत्रे जलबिन्दुरिव न<br>
संश्लिष्यते । वैराग्यादिसाधसम्पन्ने तु आदर्शे तैलबिन्दुरिव संश्लिष्टा सती<br>
अविद्यामलमार्जनेन प्रसादो ब्रह्माकारप्रथनानुकूला स्वच्छता तत्कारिणी<br>
पर्यवस्यतीत्यर्थः । रागादेरनुदये उदितस्य छेदने चोपायमाह - असंवेदनेति ।<br>
इच्छारूपो भवाङ्कुरः संवेदनं विषयस्मरणं तत्परित्यागमात्रेण नोदेति ॥ ८७ ॥</p>
<p>मनागभ्युदितैवेच्छा छेत्तव्यानर्थकारिणी ।<br>
असंवेदनशस्त्रेण विषस्येवाङ्कुरावली ॥ ८८ ॥</p>
<p>मनागभ्युदिताप्यसंवेदनशस्त्रेणैव छेत्तव्या ॥ ८८ ॥</p>
<p>इच्छाविच्छुरितो जीवो विजहाति न दीनताम् ।<br>
स्वसंवेदनयत्नस्तु तूष्णीमेवान्तरासनम् ॥ ८९ ॥</p>
<p>विच्छुरितो व्याप्तः । दीनतां भोगकार्पण्यम् । असंवेदनस्वरूपं व्युत्पादयति -<br>
स्वसंवेदनेति । सुष्ठु असंवेदनं स्वसंवेदनं तदनुकूलो निरोधयत्नः<br>
प्रत्याहारयत्नश्च चित्तस्यान्तस्तूष्णीं निर्व्यापारतया आसनम् ॥ ८९ ॥</p>
<p>अवधानविनिर्मुक्तं सुप्तं शवशतं यथा ।<br>
तां प्रत्याहारवडिशेनेच्छामत्सीं नियच्छत ॥ ९० ॥</p>
<p>तच्चाभ्यासकाले सावधानतारूपं परिपाककाले त्ववधानविनिर्मुक्तं<br>
सुषुप्तिमरणावस्थयोरिव स्वत एव सम्पद्यत इत्याशयेनाह - अवधानेति ।<br>
तामनर्थकारिणीमिच्छामत्सीं प्रत्याहारलक्षणेन बडिशेनाकृष्य नियच्छत<br>
बध्नीतेति सर्वान् श्रोतॄन्प्रत्युक्तिः ॥ ९० ॥</p>
<p>इदं मेऽस्त्विति संवेगमाहुः कल्पनमुत्तमाः ।<br>
अर्थस्याभावनं यत्तत्कल्पनात्याग उच्यते ॥ ९१ ॥</p>
<p>ननु प्राक्कल्पनात्यागादेव मुक्तिरिति बहुशस्त्वयोक्तमिदानीमिच्छात्यागादिति<br>
कथमुच्यते तत्राह - इदं मेऽस्त्विति । संवेगं चित्तधावनं<br>
विषयानुसन्धानलक्षणकल्पनाफलावस्थेयमिति कल्पनमाहुरित्यर्थः । भावनं<br>
स्मरणम् ॥ ९१ ॥</p>
<p>स्मरणं विद्धि सङ्कल्पं शिवमस्मरणं विदुः ।<br>
तत्र प्रागनुभूतं च नानुभूतं च भाव्यते ॥ ९२ ॥</p>
<p>सङ्कल्प एव सर्वानर्थमूलमिति प्राक्तनोक्तीनामप्ययमेवाभिप्राय इत्याशयेनाह ##-</p>
<p>अनुभूतां नानुभूतां स्मृतिं विस्मृत्य काष्ठवत् ।<br>
सर्वमेवाशु विस्मृत्य गूढस्तिष्ठ महामतिः ॥ ९३ ॥</p>
<p>सङ्कल्पे अननुभूतमपि भाव्यत इति विशेषादपर्यायत्वेऽपि<br>
भूमिकारुरुक्षुभिर्हेयत्वेन कश्चिद्विशेष इत्यभेदोऽत्र विवक्षित इत्याशयेनाह -<br>
अनुभूतामिति ॥ ९३ ॥</p>
<p>ऊर्ध्वबाहुर्विरौम्येष न च कश्चिच्छृणोति तत् ।<br>
असङ्कल्पः परं श्रेयः स किमन्तर्न भाव्यते ॥ ९४ ॥</p>
<p>इदानीं परमकारुणिको वसिष्ठः सर्वजनानां विषयसङ्कल्पत्यागं विना मोक्षो न<br>
सिध्यतीति तत्त्याग एवावश्यं कार्य इति समग्रवासिष्ठोपदेशरहस्यमाक्रोशेनापि<br>
दृढीकरिष्यन्नाह - ऊर्ध्वबाहुरिति । विरौमि उच्चैःस्वरेण पुनःपुनराक्रोशामि ।<br>
एवं क्रियमाणमप्याक्रोशं बधिर इव सुप्तप्रमत्त इव च कश्चिदपि जनो न शृणोति<br>
। शृण्वत्स्वपि च श्रवणफलादर्शनादुक्तिः । अन्तर्हृदि किमर्थं न भाव्यते न<br>
विमृश्य कृतकृत्यतापर्यवसितः क्रियते । न हि मन्दमध्यमाधिकारिणां<br>
सम्यङ्मननमन्तरेणार्थसिद्धिरित्यर्थः ॥ ९४ ॥</p>
<p>प्द्फ़् १५०, प्। १०५६</p>
<p>किल तूष्णीं स्थितेनैव तत्पदं प्राप्यते परम् ।<br>
परमं यत्र साम्राज्यमपि राम तृणायते ॥ ९५ ॥</p>
<p>तूष्णीं सर्वव्यापारोपरमेण स्थितेनैव पुंसा तत्तादृशं परमं पदं<br>
प्राप्यते । किलेति श्रौतप्रसिद्धौ । तथा च श्रुतिः यदा पञ्चावतिष्ठन्ते ज्ञानानि<br>
मनसा सह । बुद्धिश्च न विचेष्टति तामाहुः परमां गतिम् इति । परमं<br>
हैरण्यगर्भान्तमपि साम्राज्यसुखं यत्र भूमानन्दे तृणवत्तुच्छतामापद्यत<br>
इत्यर्थः ॥ ९५ ॥</p>
<p>गम्यदेशैकनिष्ठस्य यथा पान्थस्य पादयोः ।<br>
स्पन्दो विगतसङ्कल्पस्तथा स्पन्दः स्वकर्मसु ॥ ९६ ॥</p>
<p>ननु सर्वथा सङ्कल्पत्यागे देहस्पन्दाद्यसिद्धेर्व्यवहारलोपे कथं जीवनं तत्राह</p>
<ul>
<li>गम्येति । यथा गन्तव्ये स्वगृहादिदेश एवैकनिष्ठा अविच्छिन्नचित्तवृत्तिधारा<br>
यस्य तथाविधस्य पान्थस्य पादयोर्विगतसङ्कल्प एव प्रतिक्षणं स्पन्दो जायते तथा<br>
योगिनोऽपि विनैव सङ्कल्पं पूर्वाभ्यासजीवनादृष्टवशादेवानिषिद्धस्वकर्मसु<br>
स्पन्दो भविष्यतीत्यर्थः ॥ ९६ ॥</li>
</ul>
<p>बहुनात्र किमुक्तेन सङ्क्षेपादिदमुच्यते ।<br>
सङ्कल्पनं परो बन्धस्तदभावो विमुक्तता ॥ ९७ ॥</p>
<p>सर्वमेवमजं शान्तमनन्तं ध्रुवमव्ययम् ।<br>
पश्यन्भूतार्थचिद्रूपं शान्तमास्व यथासुखम् ॥ ९८ ॥</p>
<p>कया दृष्ट्या असङ्कल्पनं भवेत्तामाह - सर्वमिति । भूतार्थचिद्रूपं<br>
नित्यसिद्धपरमार्थचिद्रूपम् ॥ ९८ ॥</p>
<p>अवेदनं विदुर्योगं शान्तमासितमक्षयम् ।<br>
योगस्थः कुरु कर्माणि निर्वासनोऽथ मा कुरु ॥ ९९ ॥</p>
<p>अवेदनं तादृशदृष्टिपरिणत्या अहम्ममेत्यध्यस्त सर्वभेदविस्मरणमेव<br>
जीवब्रह्मैक्यलक्षणं योगं विदुर्ब्रह्मविदः । तं विद्याद्दुःखसंयोगवियोगं<br>
योगसञ्ज्ञितम् इति भगवता तथा व्याख्यातत्त्वादिति भावः । योगस्थः कुरु कर्माणि इति<br>
तद्वाक्यं तु लोकसङ्ग्रहेच्छं प्रत्यैच्छिकविहितानुष्ठापनार्थं न<br>
नियमार्थमित्याशयेनाह - योगस्थ इति । अथ समाधिपरश्चेन्मा कुरु ॥ ९९ ॥</p>
<p>अवेदनं विदुर्योगं चित्तक्षयमकृत्रिमम् ।<br>
अत्यन्तं तन्मयो भूत्वा तथा तिष्ठ यथासि भो ॥ १०० ॥</p>
<p>यथासि भो इति । यथास्थितस्वरूपावाप्तौ यथास्थितस्थितेरेवोचितत्वादिति भावः ॥ १०० ॥</p>
<p>शिवं सर्वगतं शान्तं बोधात्मकमजं शुभम् ।<br>
तदेकभावनं राम सर्वत्याग इति स्मृतः ।<br>
भावयञ्छश्वदन्तः स्वं कार्यं कर्म समाचर ॥ १०१ ॥</p>
<p>सा स्थितिरेव सर्वप्रपञ्चनिवृत्तिरूपत्वाच्चूडालोपदर्शितः सर्वत्यागोऽपीत्याह -<br>
शिवमिति ॥ १०१ ॥</p>
<p>अहम्ममेति संविदन्न दुःखतो विमुच्यते ।<br>
असंविदन्विमुच्यते यदीप्सितं समाचर ॥ १०२ ॥</p>
<p>विस्तरोक्तमनर्थतत्त्वं पुरुषार्थवत्त्वं च निष्कृष्य<br>
करतलामलकवद्दर्ऽसयन्नुपसंहरति - अहम्ममेति ॥ १०२ ॥</p>
<p>इत्यार्षे श्रीवासिष्ठमहारामायणे वा० दे० मो० निर्वा० पू०<br>
परमार्थस्वरूपवर्णनं नाम षड्विंशत्युत्तरशततमः सर्गः ॥ १२६ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
परमार्थस्वरूपवर्णनं नाम षड्विंशत्युत्तरशततमः सर्गः ॥ १२६ ॥</p>
<h1 id="१२७">१२७</h1>
<p>सप्तविंशत्यधिकशततमः सर्गः १२७</p>
<p>भरद्वाज उवाच ।</p>
<p>इति वरमुनिनोक्तं ज्ञानसारं पुराणं सकलमनुनिशम्य श्रीरघूणां<br>
कुलाग्र्यः ।<br>
विमलमतिरपृच्छत्किञ्चिदन्यत्स्वयं वा समसुखपरिपूर्णः<br>
पूर्णबोधस्थितोऽसौ ॥ १ ॥</p>
<p>इह रामस्य विश्रान्तिर्भरद्वाजोत्सुकोक्तयः ।<br>
लक्षणं जाग्रदादीनां तुरीयं चोपवर्ण्यते ॥</p>
<p>एतावत्पर्यन्तं श्रीवसिष्ठरामसंवादं श्रावयित्वा<br>
रामविश्रान्तिस्मरणसन्निधापिते निरतिशयानन्दपूर्णात्मनि विश्रान्तं<br>
तूष्णीम्भूतं गुरुं श्रीवाल्मीकिं दृष्ट्वाद्यापि स्वयं तत्र विश्रान्त्यलाभादग्रेऽपि<br>
श्रवणोत्सुको भरद्वाजः पृच्छति - इतीत्यादि । हे रुतो विमलमतिः श्रीरघूणां<br>
कुलाग्र्योऽसौ श्रीरामः वरमुनिना श्रीवसिष्ठेन इति वर्णितैर्बहुभिः<br>
प्रकारैरुक्तमुपदिष्टं पुराणं चिरन्तनं ब्रह्मादिमहर्षिसम्प्रदायागतं<br>
ज्ञानसारं निशम्य श्रुत्वा अग्रेऽपि जिज्ञासुः किञ्चिदपृच्छत् । अथवा<br>
एतावतैवोपदेशेन शान्तसर्वसन्देहमोहः स्वयं समेन<br>
विषयवैचित्र्यप्रयुक्ततारतम्यरहितेन साक्षात्कृतेनात्मसुखेन परिपूर्णः सन्<br>
पूर्णबोधात्मैव भूत्वा स्थितस्तद्वदेति शेषः ॥ १ ॥</p>
<p>स खलु परमयोगी विश्ववन्द्यः सुरेशो जननमरणहीनः<br>
शुद्धबोधस्वभावः ।<br>
सकलगुणनिधानं सन्निधानं<br>
रमायास्त्रिजगदुदयरक्षानुग्रहाणामधीशः ॥ २ ॥</p>
<p>ननु समाने ग्रन्थश्रवणे त्वया स्वसन्देहमोहनिवृत्त्यनिवृत्तिभ्यामेव<br>
रामस्यापि ते कुतो नावधार्येते इति तु नाशङ्क्यम् । यतो मम रामस्य च<br>
महदन्तरमस्तीत्याह - स खल्विति । स<br>
नित्यसिद्धज्ञानयोगैश्वर्यानावृतचित्स्वभावः सर्वस्य वशी सर्वस्येशानः<br>
इत्यादिश्रुतिप्रसिद्ध ईश्वरो जगत्पालनायावतीर्णो जगद्गुरुरपि सर्वलोकानुग्रहाय<br>
ज्ञानशास्त्रप्रवृत्त्यर्थं स्वेच्छया स्वस्याज्ञानमिव परिकल्प्य श्रोतुं<br>
प्रवृत्तः । अहं त्वनाद्यज्ञ एव मुमुक्षुरल्पतरसाधनसम्पन्न इति महदन्तरमिति<br>
भावः ॥ २ ॥</p>
<p>श्रीवाल्मीकिरुवाच ।</p>
<p>इति श्रुत्वा वसिष्ठस्य वाक्यं वेदान्तसङ्ग्रहम् ।<br>
विदिताखिलविज्ञानो रामः कमललोचनः ॥ ३ ॥</p>
<p>एवं पृष्टो वाल्मीकिः प्रश्नद्वितीयकोटिमेव कथाशेषेण समर्थयन्नुत्तरमाह</p>
<ul>
<li>इति श्रुत्वेत्यादिना ॥ ३ ॥</li>
</ul>
<p>शक्तिपातवशोन्मेषप्रकटामलचिद्घनः ।<br>
मुहूर्तमासीदुद्बुद्धश्चैतन्यानन्दसागरः ॥ ४ ॥</p>
<p>शक्तिपातः अखण्डाकार्वाक्यजन्यचित्तवृत्तौ<br>
नित्यनिरतिशयानन्दात्मतत्त्वाविर्भावस्तद्वशादविद्यासम्पुटोद्घाटनलक्षणोन्मेषे<br>
ण प्रकटामल्चिद्घनः कुण्डलिन्याः सुषुम्नामार्गे षट्चक्राणि भित्त्वा<br>
ब्रह्मरन्ध्रप्रवेशेन शिवशक्तिसंयोगलक्षणो योगशास्त्रप्रसिद्धो वा । यस्तु<br>
मन्त्रशास्त्रप्रसिद्धो गुरोः शिष्यानुग्रहातिशयेन स्वदेहं त्यक्त्वा शिष्यदेहे<br>
प्रविश्य तदीयनाडीपरिशोधनद्वारा तत्कुण्डलिन्याःसप्तचक्रेषु सञ्चारणेन<br>
सर्वभुवनसमाचारापरोक्षप्रदर्शनरूपः शक्तिपातः स नेह विवक्षितः ।<br>
श्रीरामस्य स्वयमीश्वरस्य सार्वज्ञ्यादेः स्वतःसिद्धतया तदनपेक्षणात्तेन<br>
लोकोपकारासिद्धेश्चेति । उद्बुद्धः स्वस्वरूपे जागरितो विकसितश्च ॥ ४ ॥</p>
<p>प्रश्नोत्तरविभागादिपरिपाटीविवर्जितः ।<br>
आनन्दामृतपूर्णासू रोमकण्टकिताङ्गकः ॥ ५ ॥</p>
<p>विभाग उक्तानुक्तांशविवेचनम् । आदिपदाद्बाह्यार्थपर्यालोचनमात्रं गृह्यते ।<br>
तदर्थाभिः परिपाटीभिर्मनोबुद्धीन्द्रियादिव्यापारैर्विवर्जितः । आनन्दामृतेन<br>
पूर्णा असवः प्राणा यस्य ॥ ५ ॥</p>
<p>महासामान्यरूपत्वाच्चिद्व्यापकतया स्थितः ।<br>
नित्यमष्टगुणैश्वर्यतृणप्रायमनोरथः ॥ ६ ॥</p>
<p>महासामान्यन्न् सर्वाधिष्ठानसन्मात्रम् । प्रत्यक्चितस्तद्रूपत्वसम्पत्तेः ।<br>
सर्वतश्चिद्व्यापकतया पूर्णः स्थितः । स एवास्य निरतिशयानन्दाविर्भाव<br>
इत्याशयेनाह - नित्यमिति । अष्टगुणानामष्टसङ्ख्यानामणिमाद्यैश्वर्याणां<br>
तृणप्राया मनोरथा लिप्सा यस्य ॥ ६ ॥</p>
<p>न किञ्चिदूचे सम्पन्नः शिवे परिणतः पदे ।</p>
<p>भरद्वाज उवाच ।</p>
<p>अहो खलु ममाश्चर्यन्न् रामः प्राप्तो महत्पदम् ॥ ७ ॥</p>
<p>शिवे पदे निरतिशयानन्दवस्तुनि परिणत एकरसभूतः सम्पन्नः ।<br>
इत्थमुत्तमाधिकारिणो रामस्य श्रवणादेर्ब्रह्मप्राप्तिमुपवर्ण्य<br>
मन्दमध्यमाधिकारिणां चित्तशुद्ध्यर्थमुपासनाविशेषमवस्थात्रय##-<br>
भरद्वाजौत्सुक्यादीनरिष्टनेमये भगवान् वाल्मीकिर्वर्णयति - भरद्वाज<br>
उवाचेत्यादिना ॥ ७ ॥</p>
<p>कथमेतादृशी प्राप्तिरस्माकं मुनिनायक ।<br>
मूर्खाः स्तब्धाश्च किञ्चिज्ज्ञा मादृशाः क्व च पापिनः ।<br>
क्व च ब्रह्मादिभिः प्रार्थ्या दुर्लभा रामसंस्थितिः ॥ ८ ॥</p>
<p>अहो मुनीश्वरगुरो कथं विश्राम्यते मया ।<br>
दुष्पारस्य भवाम्भोधेस्तीर्यते तद्वदाशु मे ॥ ९ ॥</p>
<p>दुष्पारस्य भवाम्भोधेर्मोहवारि इति शेषः ॥ ९ ॥</p>
<p>श्रीवाल्मीकिरुवाच ।</p>
<p>श्रीरामवृत्तान्तमशेषमादितो वसिष्ठवाक्यानुगतं निरूपितम् ।<br>
धिया विचार्यानु परामृश प्रभो मयापि तादृक्कथनीयमत्र ते ॥ १० ॥</p>
<p>एवं पृष्टे वाल्मीकिः श्रुतग्रन्थचिन्तनावर्तनमेव प्रथमं<br>
आवृत्तिरसकृदुपदेशात् इति न्यायसिद्धमुपदिशति - श्रीरामेति । तादृक्<br>
त्वदनुभवानुकूलमवस्थात्रयविवेचनादिकथनीयं कथ्यते शृण्वित्यर्थः ॥ १० ॥</p>
<p>अविद्यायाः प्रपञ्चोऽयं नास्ति सत्यमिहाण्वपि ।<br>
विवेचयन्ति विबुधा विवदन्त्यविवेकिनः ॥ ११ ॥</p>
<p>मिथ्याभूताविद्याकार्यत्वादेव प्रपञ्चस्यासत्त्वं चिदद्वैतसाम्राज्यं च<br>
बुद्धिमता बोद्धुन्न् शक्यमित्याह - अविद्याया इत्यादिना । ननु<br>
प्रपञ्चस्याविद्याकार्यत्वं चेत् किमर्थं वादिनां विवादस्तत्राह - विवदन्तीति ॥ ११<br>
॥</p>
<p>नास्ति भिन्नं चितः किञ्चित्किं प्रपञ्चेन रुध्यसे ।<br>
अभ्यासेन रहस्यानां वयस्य विशदो भव ॥ १२ ॥</p>
<p>मिथ्याद्वैतेन च वास्तवाद्वैतहानिरित्याह - नास्तीति । हे वयस्य सखे इति प्रीत्या<br>
सम्बोधनम् । रहस्यानां प्रणवमहावाक्याद्यर्थानां वक्ष्यमाणोपासनानां च<br>
। विशदो विशुद्धचित्तो भव ॥ १२ ॥</p>
<p>प्रपञ्चविषया वृत्तिर्जाग्रन्निद्रेति कीर्तिता ।<br>
सम्प्रबुद्धस्तु यस्यान्तश्चित्प्रदीपो निरञ्जनः ॥ १३ ॥</p>
<p>तत्रादौ प्रणवप्रथममात्रार्थं जाग्रत्प्रपञ्चं स्फुटं तत्साक्षिविवेकाय<br>
मिथ्यात्वेनोपपादयति - प्रपञ्चेत्यादिना । तस्य त्रय अवस्थान्नयः स्वप्नाः इति<br>
श्रुतौ जाग्रदपि निद्रैवेति कीर्तिता ॥ १३ ॥</p>
<p>शून्यमूलः प्रपञ्चोऽयं शून्यताशिखरः सखे ।<br>
सारशून्यतया मध्येऽप्यनास्था सन्मनीषिणाम् ॥ १४ ॥</p>
<p>शून्यमूलो मिथ्याभूताज्ञाननिदानः । शून्यतारूपमज्ञानमेव<br>
शिखरमग्रमन्तो यस्य तथाविधः मध्येऽपि त्रिवृत्करणपृथक्क्रियाद्युपायेन<br>
पर्यालोचने सारः सत्ता तच्छून्यतया प्रातिभासिकमात्रः प्रथते । अतस्तत्रानास्थैव<br>
युक्तेति शेषः ॥ १४ ॥</p>
<p>अनादिवासनादोषादसन्नेवायमीक्ष्यते ।<br>
गन्धर्वनगराकारः संसारो बहुविभ्रमः ॥ १५ ॥</p>
<p>असतोऽपि सवासनाविद्यया दर्शनं गन्धर्वनगरादेः प्रसिद्धमित्याह - अनादीति ॥<br>
१५ ॥</p>
<p>त्वमनभ्यस्य कल्याणीं चैतन्यामृतकन्दलीम् ।<br>
सम्मुह्यसि किमध्यास्य वासनाविषवीरुधः ॥ १६ ॥</p>
<p>वासनाविषवीरुधो विषवल्लीरध्यास्य आश्रित्य किं सम्मुह्यसि ॥ १६ ॥</p>
<p>जाग्रदेतन्न पतितं ज्ञानालम्बग्रहादधः ।<br>
न सन्त्युपरि सर्वेषां ये निरालम्बसंविदः ॥ १७ ॥</p>
<p>तत्त्वदर्शनेन निरालम्बज्ञानरूपस्यालम्बस्य चित्तस्थैर्यहेतोरवष्टम्भस्य<br>
परिग्रहादधः पूर्वमज्ञावस्थायामेव एतज्जाग्रन्निपतितम् उपरि तुर्यदशायां तु<br>
तिस्रोऽप्यवस्था न सन्ति । ये योगिनो निरालम्बसंविदस्तेषां<br>
सर्वेषामनुभवसिद्धमित्यर्थः ॥ १७ ॥</p>
<p>तावद्रूढा सुधाकाररसा संविन्महानदी ।<br>
न यावदात्मरूपेण निपुणैरवगाह्यते ॥ १८ ॥</p>
<p>यावदज्ञानं तावत्कालमेव चिन्नद्या जगद्दुस्तरङ्गविक्षेपप्ररोह इत्याह -<br>
तावदिति । रूढा दुस्तराङ्गप्रादुर्भाववती ॥ १८ ॥</p>
<p>प्राङ्नास्ति चरमे नास्ति वस्तु सर्वमिदं सखे ।<br>
विद्धि मध्येऽपि तन्नाति स्वप्नवृत्तमिदं जगत् ॥ १९ ॥</p>
<p>आद्यन्तकालासत्त्वेन मध्येऽप्यसत्त्वमेव<br>
स्वभाववैपरीत्याघटनात्स्वप्नवदनुमेयमित्याह - प्रागिति । स्वप्नस्य<br>
वृत्तमिव वृत्तं यस्य तत् ॥ १९ ॥</p>
<p>अविद्यायोनयो भेदाः सर्वेऽमी बुद्बुदा इव ।<br>
क्षणमुद्भूय गच्छन्ति ज्ञानैकजलधौ लयम् ॥ २० ॥</p>
<p>सुशीतलोदकनदीं विदित्वाथ विगाह्य ताम् ।<br>
बहिर्भ्रान्तिनिदाघास्ते निर्यान्तु कलितासुखम् ॥ २१ ॥</p>
<p>कलितमसुखं दुःखं यस्मिन्कर्मणि तत्तथा निर्यान्तु । अचेतनेष्वपि निदाधेषु<br>
चेतनत्वमारोप्योक्तिः ॥ २१ ॥</p>
<p>एकश्चाज्ञानजलधिर्जगदाप्लाव्य तिष्ठति ।<br>
ज्येष्ठोऽयमहमित्यूर्मिरविद्यावातसम्भवः ॥ २२ ॥</p>
<p>इदानीं भगवान्शिष्यस्य मज्जनं न्निवारयिष्यन्नज्ञानं क्षारसमुद्रत्वेन<br>
वर्णयति - एकश्चेत्यादिना । स्वविकारभूतं जगदाप्लाव्य अभिव्याप्य । तस्य<br>
महोर्मिप्रथमजं दर्शयति - ज्येष्ठ इति । अविद्याप्रवाहोऽनादिभ्रान्तिवासना स एव<br>
वातस्तत्सम्भवः ॥ २२ ॥</p>
<p>चित्तस्खलनभेदाली रागाद्याश्च प्रकल्पिताः ।<br>
ममतोत्कलितावर्तः स्वतः स्वैरं प्रवर्तते ॥ २३ ॥</p>
<p>अल्पतरङ्गान्दर्शयति - चित्तेति । चित्तस्य तत्तद्विषयेषु ये स्खलनभेदास्तेषामालिः<br>
पङ्क्तिस्तद्धेतवो रागाद्याश्च प्रकल्पिताः क्षुद्रतरङ्गा इति शेषः । तस्यावर्तं<br>
दर्शयति - ममतेति ॥ २३ ॥</p>
<p>रागद्वेषावतिग्राहौ गृहीतसमनन्तरः ।<br>
ततश्चानर्थपातालप्रवेशः केन वार्यते ॥ २४ ॥</p>
<p>ग्राहौ प्रवर्तेते इति विपरिणामेनानुषज्यते । ताभ्यां गृहीतस्य तव समनन्तरः<br>
सन्निहितः अनर्थपाताले मृत्युमुखे प्रवेशः केन वार्यते ।<br>
गृहीतपदस्यासमर्थस्य समासश्छान्दसः ॥ २४ ॥</p>
<p>प्रशान्तामृतकल्लोले केवलामृतवारिधौ ।<br>
मज्ज मज्जसि किं द्वैतग्रहक्षाराब्धिवीचिषु ॥ २५ ॥</p>
<p>यदि तु समुद्रमज्जनं तवावश्यकं तर्ह्यानन्दसमुद्रे मज्जेत्याह - प्रशान्तेति<br>
॥ २५ ॥</p>
<p>कस्तिष्ठति गतः को वा कस्य केन किमागतम् ।<br>
किं नु मज्जसि मायायां पत मा त्वमतन्द्रितः ॥ २६ ॥</p>
<p>संसारस्तिष्ठति स च रामस्य तत्त्वबोधाद्गतो मम तु न गत इति शोकहेतुं मोहं<br>
वारयति - कस्तिष्ठतीति । अतन्द्रितो विवेकी त्वं मा पत ॥ २६ ॥</p>
<p>तत्त्वमेकं यदात्मेति जगदेतत्प्रचक्षते ।<br>
ततोऽन्यः कस्तवातीतो यस्तात विषयः शुचाम् ॥ २७ ॥</p>
<p>यदा प्रचक्षते व्यक्तं प्रतिपादयन्ति इदं सर्वं यदयमात्मा इत्यादि वेदान्ता<br>
इत्यर्थः ॥ २७ ॥</p>
<p>बालान्प्रति विवर्तोऽयं ब्रह्मणः सकलं जगत् ।<br>
अविवर्तितमानन्दमास्थिताः कृतिनः सदा ॥२८ ॥</p>
<p>येषामज्ञानमस्ति तान्बालान्प्रति ब्रह्मणो जगदाकारविवर्तः ॥ २८ ॥</p>
<p>अविविक्तो जनः शोचत्यकस्माच्च प्रहृष्यति ।<br>
तत्त्ववित्तु हसन्नास्ते तस्य मोहो विडम्बनम् ॥ २९ ॥</p>
<p>अविविक्तः अविवेकी । ननु तत्त्वविदामपि कदाचिद्व्यामोहः कथं दृश्यते तत्राह -<br>
तस्येति । विडम्बनमज्ञचेष्टानुकरणमात्रम् ॥ २९ ॥</p>
<p>तच्च सूक्ष्ममिदं तत्त्वं तिरोहितमविद्यया ।<br>
यथा स्थलेषु लोकानां जलेष्वात्मसु संशयः ॥ ३० ॥</p>
<p>अन्येषां तु न तथा । तेषामविद्याच्छादितात्मनां जलेषु<br>
स्थलबुद्धिवदनात्मस्वात्मताभ्रान्तेरित्याह - तच्चेति । यथा अज्ञलोकानां जलेषु<br>
स्थलमिति संशयो मरुस्थलेषु च जलमिति संशयस्तथा कल्पितभेदेष्वात्मस्वपि<br>
संशयो भ्रम इत्यर्थः ॥ ३० ॥</p>
<p>पृथिव्यादिमहाभूतपरमाणुमयं जगत् ।<br>
स्थितं यदा तदापीह को गतो योऽनुशोच्यते ॥ ३१ ॥</p>
<p>यदा परमाण्वादिमयजगद्वादिरीत्यापि विवेकेऽपि शोकप्रसक्तिर्नास्ति तदा<br>
मायामयजगद्वादे दूरापास्तैव सेत्याशयेनाह - पृथिव्यादीति । को गतो नष्टः ।<br>
तन्मतेऽपि देहादेरनात्मत्वेन तन्नाशे आत्मनाशाभावादित्यर्थः ॥ ३१ ॥</p>
<p>असतः सम्भवो नास्ति नास्त्यभावः सतः सखे ।<br>
आविर्भावतिरोभावाः संस्थानानाममी परम् ॥ ३२ ॥</p>
<p>प्रियनाशाद्धि शोकप्रसक्तिः । स प्रियो यदि संस्तदा न नश्यत्येव यद्यसंस्तर्हि न<br>
स्थित एवेत्युभयथापि तन्नाशासिद्धेर्न शोकहेतुरस्तीत्याशयेनाह - असत इति ।<br>
संस्थानानां मायिकसन्निवेशविशेषाणाम् ॥ ३२ ॥</p>
<p>किन्त्वनेकपुरोत्साहाद्विषतामुपगच्छति ।<br>
भज सम्भरिताभोगं परमेशं जगद्गुरुम् ॥ ३३ ॥</p>
<p>ननु यदि मायिकमेव देहादिसंस्थानं तर्हि<br>
तदैन्द्रजालिकोपदर्शितमायावदुदासीनं तटस्थं भासतां<br>
शोकमोहदुःखाद्यनर्थसहस्रदाने त्वस्य को हेतुस्तत्राह - किन्त्विति । सत्यम् ।<br>
आधुनिको न कश्चिद्धेतुरस्ति किन्त्वनेकः पुरा सञ्चितः पुण्यपापप्रवृत्तिलक्षण<br>
उत्साहः पुरुषप्रयत्नः पुण्यपापाख्यस्तद्धेतुरस्ति । तस्मादेवायं मायिको<br>
देहादिस्तद्भोगाय विषतां विषवन्मरणमूर्च्छाद्यनर्थसहस्रहेतुतामुपगच्छति<br>
अध्यात्मज्ञानशास्त्रार्थश्च शतशोऽप्युपदिष्टः पापवशादेव हृदि नारोहति<br>
अतस्तत्पापक्षयाय सगुणेश्वरोपासनं कुर्वित्याह - भजेति । भक्तानुग्रहाय<br>
सम्भरितः सम्यग्धृत आभोगो वक्ष्यमाणार्धनारीश्वरादिवेषो येन तम् ॥ ३३ ॥</p>
<p>दुरितानि समस्तानि पच्यन्तेऽद्यापि न ध्रुवम् ।<br>
कृतमेवास्य देवस्य पाशा विश्रवतां गताः ॥ ३४ ॥</p>
<p>अद्यापि न पच्यन्ते न क्षीणानि तवेति शेषः । ध्रुवमिति वितर्के । प्राणिकृतं<br>
पुण्यपापात्मकं कर्मैवास्य पशुपतेर्देवस्य प्राणिपशुबन्धनपाशाः<br>
विश्रवतां विविधश्रुत्यादिप्रमाणप्रसिद्धताम् ॥ ३४ ॥</p>
<p>साकारं भज तावत्त्वं यावत्सत्त्वं प्रसीदति ।<br>
निराकारे परे तत्त्वे ततः स्थितिरकृत्रिमा ॥ ३५ ॥</p>
<p>सत्त्वं चित्तं प्रसीदति विशुद्ध्यति । ततस्तस्माद्भजनादकृत्रिमा<br>
विघ्नैरबाध्यत्वात्सहजा भविष्यतीति शेषः । तथा च श्रुतिः उमासहायं<br>
परमेश्वरं प्रभुं त्रिलोचनं नीलकण्ठं प्रशान्तम् । ध्यात्वा मुनिर्गच्छति<br>
भूतयोनिं समस्तसाक्षिं तमसः परस्तात् इति ॥ ३५ ॥</p>
<p>इमामुद्दामतमसो जित्वा सत्त्वबलाद्ध्रुवम् ।<br>
यमस्यानुसराध्वानं विश्वस्तेनान्तरात्मना ॥ ३६ ॥</p>
<p>ईश्वरोपासनशुद्धसत्त्वबलाद्व्यामोहसहस्रैरुद्दामस्य तमस इमां प्रसिद्धां<br>
व्यामोहशक्तिं जित्वा गुरुशास्त्रोपदेशविश्वासवता मनसा यमस्य<br>
सेन्द्रियमनोनियमनात्मकस्य योगस्याध्वानमनुसर ॥ ३६ ॥</p>
<p>समाधाय क्षणं पश्य प्रत्यगात्मानमात्मना ।<br>
इयं विभातु सा व्यक्तं प्राग्बुद्धिरजनी तव ॥ ३७ ॥</p>
<p>ततः क्षणं मुहूर्तद्वादशतमभागमपि समाधाय समाधिमाश्रित्य<br>
तेनात्मदर्शनेन तव प्राक्तमोवृता बुद्धिरूपा रजनी रात्रिर्विभातु प्रभातभावं<br>
गच्छतु ॥ ३७ ॥</p>
<p>कृतं पुरुषकारेण केवलेन च कर्मणा ।<br>
महेशानुग्रहादेव प्राप्तव्यं प्राप्यते नरैः ॥ ३८ ॥</p>
<p>ननु सत्कर्मानुष्ठानैरेव चित्तशुद्धिसिद्धेः किमर्थमीश्वरोपासनं तत्राह -<br>
महेशेति ॥ ३८ ॥</p>
<p>नाभिजात्यं न चारित्र्यन्न् न नयो न च विक्रमः ।<br>
बलवन्ति पुराणानि सखे कर्माणि केवलम् ॥ ३९ ॥</p>
<p>नन्वाभिजात्यसदाचारतपःकर्माद्यद्यतनपुरुषप्रयत्नानां प्राक्तनकर्मापेक्षया<br>
प्राबल्यं प्राक्साधितं तत्कथमिदानीमीश्वरानुग्रहापेक्षोच्यते तत्राह -<br>
नाभिजात्यमिति ।<br>
पुरातनकर्मणामनन्तत्वादिदानीन्तनपुरुषप्रयत्नानामल्पतरत्वान्नेश्वरानु##-<br>
प्रागैहिकप्रयत्नप्राबल्यं साधितं न तद्विहायेति भावः ॥ ३९ ॥</p>
<p>अप्रतर्क्यात्प्रतीकारात्किमेवमवसीदसि ।<br>
न लुम्पति ललाटस्थामीश्वरोऽप्यक्षरावलिम् ॥ ४० ॥</p>
<p>तर्हीश्वरोपास्तिरेव कार्या किं यमनियमज्ञानादिभिस्तत्राह - अप्रतर्क्यादिति ।<br>
एवमीश्वरप्रपन्नोऽपि<br>
त्वमप्रतर्क्यात्पौरुषतर्कागम्याच्छ्रुत्येकसमधिगम्याद्धर्मादि##-<br>
किमर्थमुद्विजसि । यत उपासनाप्रसादित ईश्वरोऽपि ललाटस्थामक्षरावलिं न<br>
साक्षात्स्वकरेण मार्जयति किन्तु ज्ञानकृतमूलोच्छेदोपायेनैवेत्यर्थः ॥ ४० ॥</p>
<p>क्व चिद्वक्ता क्व वैदग्ध्यं क्व चेयं मोहवल्लरी ।<br>
अचिन्तनीया नियतिर्यदियं द्वन्द्वमाहिता [द्वन्द्वमागता इति पाठश्चेत्<br>
व्याख्यानुगुणः स्यात् ।] ॥ ४१ ॥</p>
<p>गुरुशास्त्रयोः शिष्यबोधनशक्तिः शिष्यस्य च चित्तशुद्ध्या ऊहापोहकुशलतया<br>
बोद्धृताशक्तिः रागादीनां च समूलोच्छेदयोग्यताप्राप्तिलक्षणपरिपाक इति<br>
सर्वसामग्रीमिलनमपीश्वरेच्छालक्षणनियतिवशादेवेत्याह - क्वेति ।<br>
वाङ्मनसागम्ययाय अखण्डब्रह्मात्मचित्तो वक्ता गुरुः क्व शिष्यस्य च<br>
तद्बोधयोग्यतालक्षणं वैदग्ध्यं कौशलं क्व इयमेवं शमदमादिक्रमेण<br>
स्वविनाशाय परिणता मोहवल्लरीक्व । यद्यस्याः सकाशादियं सर्वा सामग्री<br>
द्वन्द्वं परस्परमिलनमागता सा नियतिरीश्वरेच्छा अचिन्तनीया<br>
प्रभावेयत्तापरिच्छेदेन चिन्तयितुमशक्येत्यर्थः ॥ ४१ ॥</p>
<p>हे भरद्वाज मोहं त्वं विवेकेन जहि स्फुटम् ।<br>
असामान्यमिदानीं त्वं ज्ञानं प्राप्त्यस्यसंशयम् ॥ ४२ ॥</p>
<p>अत एवेदृशसामग्रीप्राप्तौ मोहजयोत्साह एव युक्तो न त्वन्तराले शोक इत्याह - हे<br>
भरद्वाजेति । असामान्यमसाधारणम् ॥ ४२ ॥</p>
<p>दूरमुत्सहते राजा महासत्त्वो महापदि ।<br>
अल्पसत्त्वो जनः शोचत्यल्पेऽपि हि परिक्षते ॥ ४३ ॥</p>
<p>किं च महत्यपि कार्ये शोकः सामग्रीहीनस्य युक्तो न तु महाराजस्येव<br>
सर्वसामग्रीसम्पन्नस्य तवेत्याशयेनाह - दूरमिति । महासत्त्वो राजा<br>
युद्धादिमहापदि निमग्नोऽपि धनभृत्यादिसामग्रीसम्पन्नत्वादन्येषां<br>
मनोरथदूरमपि<br>
पृथ्वीपरिपालनदुष्टनिग्रहशिष्टपरिपालनादिकार्यमाज्ञामात्रेण कर्तुमुत्सहते ।<br>
परिक्षते धनादिक्षतिरूपायामापदि तदुत्तरणे हेतुधैर्यादिसामग्रीविरहादित्यर्थः ॥<br>
४३ ॥</p>
<p>बोधः पुण्यपराधीनः प्रथते बहुजन्मभिः ।<br>
अनुमीयेत धीरेषु जीवन्मुक्तेषु कार्यतः ॥ ४४ ॥</p>
<p>जीवन्मुक्तान्निदर्शनीकृत्य पुण्यसामग्र्यां सत्यां मम बोधो<br>
भविष्यत्येवेत्यनुमाय सोत्साहः पुण्यसामग्र्यर्जने प्रथमं प्रवर्तेतेत्याशयेनाह</p>
<ul>
<li>बोध इति ॥ ४४ ॥</li>
</ul>
<p>द्विषद्भूतेन येनैव कर्मणा बन्ध ईदृशः ।<br>
सुहृद्भूतेन तेनैव मोक्षमाप्स्यसि पुत्रक ॥ ४५ ॥</p>
<p>ननु पावत्पुण्यस्यापि बन्धकत्वाद्द्विषद्भूतं पुण्यं कथमर्जनीयं तत्राह -<br>
द्विषद्भूतेनेति । सति रागे पुण्यं बन्धकं भवेत्तदभावे तु सुहृद्भूतं<br>
मोक्षोपयुक्तमेवेति भावः ॥ ४५ ॥</p>
<p>सतां सत्कर्मसंवेगः पुराणं प्रणुदन्नयम् ।<br>
सर्वौघ इव भूतानां दवानलमसेचयत् ॥ ४६ ॥</p>
<p>पुण्यातिशयेन प्राक्तनपापनाशे शमदमाद्यमृताप्यायितानां<br>
त्रिविधतापशान्तिर्भवतीत्याह - सतामिति । असेचयदिति भूतकालो न विवक्षितः ॥ ४६ ॥</p>
<p>सखे सन्न्यस्य कर्माणि ब्रह्मणः प्रणयी भव ।<br>
नेष्यसे यदि संसारचक्रावर्तभ्रमः शमम् ॥ ४७ ॥</p>
<p>पुण्यार्जनोत्तरं वैराग्यदार्ढ्ये यत्कार्यं तदुपदिशति - सखे इति । ब्रह्मणः<br>
प्रणयी श्रवणाद्युपायैर्ब्रह्मण्यासक्तः ॥ ४७ ॥</p>
<p>तावदेतद्विकल्पोत्थमिदं यावद्बहिर्ग्रहः ।<br>
प्रतिकूलोऽब्धिरुल्लोले केवलं निश्चले जले ॥ ४८ ॥</p>
<p>यावद्बहिर्ग्रहोऽब्रह्मप्रणयिता । उल्लोले जले पयसि अब्धिः प्रतिकूलः कूलोपसर्पी<br>
विक्षिप्तः । निश्चले तु पयसि केवलं पय एव यथेत्यर्थः ॥ ४८ ॥</p>
<p>अयन्न् किमन्धकरणस्त्वया शोकोऽवलम्ब्यते ।<br>
निर्वाहयतु सैव त्वां प्रज्ञायष्टिरभङ्गुरा ॥ ४९ ॥</p>
<p>अन्धकरणो विवेकदृष्टिपिधायकः । एवं शोकान्धं त्वां<br>
यावद्विवेकदृष्ट्युद्घाटनं तावत्प्रज्ञायष्टिरेकैव निर्वाहयतु ॥ ४९ ॥</p>
<p>न जातु ते विगण्यन्ते गणनासु गरीयसाम् ।<br>
ये तरङ्गैस्तृणानीव ह्रियन्ते हर्षशोकयोः ॥ ५० ॥</p>
<p>हर्षशोकयोस्तरङ्गैः शुभोत्साहभङ्गैः ॥ ५० ॥</p>
<p>समारूढं दशादोलामहोरात्रमिदं जगत् ।<br>
क्रीड्यते षड्विधैः प्रेङ्खैः सखे किमिति खिद्यते ॥ ५१ ॥</p>
<p>हर्षविषादादिदशालक्षणां दोलाम् । इदं जगत् जीवजातम् ।<br>
षडूर्मिभेदात्षडृतुभेदात्कामाद्यरिषट्कभेदाद्वा षड्विधैः<br>
प्रेङ्खैर्दोलायन्त्रैः क्रीड्यते कालेन । क्रीडतेरकर्मकाद्धेतुमण्णिचि गतिबुद्धि -<br>
इत्यादिना कर्तुः कर्मत्वे कर्मणि लः । न हि क्रीडाकौतुककल्पितेषु<br>
पदार्थसंयोगवियोगेषु खेदो युक्त इत्यर्थः ॥ ५१ ॥</p>
<p>सूते संहरति क्षिप्रं पुनः सृजति हन्ति च ।<br>
जगन्ति बहुपर्यायैः काल एव कुतूहली ॥ ५२ ॥</p>
<p>कुतूहली क्रीडाकौतुकी ॥ ५२ ॥</p>
<p>न विशेषग्रहः कश्चिन्न च कश्चिन्न कश्चन ।<br>
जन्तुष्वभ्यवहार्येषु प्राक्रम्य कालभोगिनः ॥ ५३ ॥</p>
<p>स्वशरीरादेः सर्वप्राणिशरीरादिवत्कालाशनत्वाद्यद्यदीयमन्नं तेन तदवश्यं<br>
भोक्तव्यमेवेति निश्चित्य तत्राहन्ताद्यभिमानत्यागेन शोकप्रसक्तिरित्याशयेनाह ##-<br>
न प्रसिद्ध इत्यर्थः । काललक्षणस्य भोगिनः सर्पस्य प्राक्रम्य<br>
बलादाक्रम्याऽभ्यवहारो भक्षणं तत्कर्मभूतेषु जन्तुषुमध्ये ॥ ५३ ॥</p>
<p>का कथा मर्त्यपिण्डानां निमेषान्तरवासिनाम् ।<br>
अपि देवनिकाया ये तेऽपि दुष्कालगोचराः ॥ ५४ ॥</p>
<p>दुष्टस्य कालस्य गोचराः । अन्नभूता इति यावत् ॥ ५४ ॥</p>
<p>स्वयं नृत्यसि किं प्रीतो विपत्तौ विकलेन्द्रियः ।<br>
क्षणं निश्चलमासीनः पश्य संसारनाटकम् ॥ ५५ ॥</p>
<p>अपि च साक्षिणस्तव संसारनर्तनकौतुकदर्शनमेव युक्तं न तु<br>
शोकमोहादिविकारैः स्वयं नर्तनमित्याह - स्वयमिति । विपत्तौ धनचित्तादिनाशे<br>
विकलानि विवेकदर्शनासमर्थानि रोदनादिविकृतानि च इन्द्रियाणि चक्षुरादीनि यस्य<br>
तथाविधः सन् ॥ ५५ ॥</p>
<p>अस्यानेकतरङ्गस्य जगतः क्षणभङ्गिनः ।<br>
न विषीदति मनस्वी भरद्वाज मनागपि ॥ ५६ ॥</p>
<p>क्षणभङ्गिनो दर्शनादिति शेषः । मनस्वी विवेकी ॥ ५६ ॥</p>
<p>त्यज शोकममङ्गल्यं मङ्गलानि विचिन्तय ।<br>
चिदानन्दघनं स्वच्छमात्मानं च विभावय ॥ ५७ ॥</p>
<p>अमङ्गल्यममङ्गलार्हम् ॥ ५७ ॥</p>
<p>देवद्विजगुरुश्रद्धाभरबन्धुरचेतसाम् ।<br>
सदागमप्रमाणानां महेशानुग्रहो भवेत् ॥ ५८ ॥</p>
<p>कानि मङ्गलानि तान्याह - देवेति । देवद्विजादिश्रद्धाप्रभृतय<br>
ईश्वरानुग्रहसाधनत्वान्मङ्गलानि । ईश्वरानुग्रहस्तु<br>
साक्षाज्ज्ञानसाधनत्वात्परममङ्गलमिति भावः । तथा चोक्तम् -<br>
ईश्वरानुग्रहादेव पुंसामद्वैतवासना । महाभयपरित्राणाद्द्वित्राणामेव जायते ॥<br>
इति ॥ ५८ ॥</p>
<p>भरद्वाज उवाच ।</p>
<p>ज्ञातं तव प्रसादेन सर्वमेतदशेषतः ।<br>
न वैराग्यात्परो बन्धुर्न संसारात्परो रिपुः ॥ ५९ ॥</p>
<p>इदानीं भरद्वाजः सर्वसाधनरहस्यं मया पिण्डीकृत्य ज्ञातम्<br>
दृश्यप्रपञ्चप्रविलापनोपायरहस्यमीश्वरानुग्रहसाधनरहस्यं च<br>
वसिष्ठस्य विस्तरोक्तिषु विशकलितं तत्र तत्रोक्तं पिण्डीकृत्य न ज्ञातमिति<br>
कण्ठोक्त्यार्थाच्च दर्शयंस्तज्जिज्ञासुः पृच्छति - ज्ञातमित्यादिना ॥ ५९ ॥</p>
<p>इदानीं श्रोतुमिच्छामि वसिष्ठेनोपपादितम् ।<br>
ज्ञानसारमशेषेण ग्रन्थेनोक्तं पदात्मना ॥ ६० ॥</p>
<p>श्रीवाल्मीकिरुवाच ।</p>
<p>भरद्वाज शृणुष्वेदं महाज्ञानं विमुक्तिदम् ।<br>
यस्य श्रवणमात्रेण भवाब्धौ न निमज्जसि ॥ ६१ ॥</p>
<p>अनेकवाक्यात्मना अशेषेण ग्रन्थेनोक्तं रहस्यमेकपदात्मना पिण्डीकृतं<br>
निष्कृष्टं श्रोतुमिच्छामीत्यर्थः । यदात्मना इति पाठे यत्तात्पर्यकेणेति<br>
ग्रन्थविशेषणम् ॥ ६० ॥ ६१ ॥</p>
<p>संहृतिस्थितिसम्भूतिभेदैर्योऽनेकधा स्थितः ।<br>
एकोऽपि सन्नमस्तस्मै सच्चिदानन्दमूर्तये ॥ ६२ ॥</p>
<p>प्रविलापनोपायमपवादं वक्तुमध्यारोपेणैकमेवानेकधा स्थितं देवं<br>
मङ्गलार्थं नमस्यति - संहृतीति ॥ ६२ ॥</p>
<p>कृते प्रपञ्चविलये यथा तत्त्वं प्रकाशते ।<br>
तवोपायं प्रवक्ष्यामि सङ्क्षेपाच्छ्रुतिशासनात् ॥ ६३ ॥</p>
<p>प्रश्नाभिप्रायानुरूपमुत्तरं वक्तुं प्रतिजानीते - कृते इति । श्रुतिशासनात्<br>
माण्डूक्योपनिषदादिश्रुत्युक्तक्रमात् ॥ ६३ ॥</p>
<p>पूर्वापरविचारार्हा कथं नष्टा तव स्मृतिः ।<br>
तयैव ज्ञायते सर्वं करामलकवत्स्वयम् ॥ ६४ ॥</p>
<p>(स्वयं [क्वाचित्कमिदं पद्यम् ।] विचार्यं स्वयमेव चेतसा<br>
तत्प्राप्यते येन न शोचते पुनः ।<br>
सत्सङ्गसच्छास्त्रविवेकतः पुनर्वैराग्ययुक्तेन विभाव्यमेतत् ॥) ॥ ६५ ॥</p>
<p>विशकलितोक्तं सूक्ष्ममतिभिः स्वयमेव पूर्वापरविचारेण निष्कृष्य ज्ञातुं<br>
शक्यं तत्ते सौबुद्ध्यं प्राक् प्रख्यातमिदानीं कथं नष्टमिति<br>
वक्ष्यमाणग्रहणावधानार्थमधिक्षिपति - पूर्वापरेति ॥ ६४ ॥ ६५ ॥</p>
<p>इत्यार्षे श्रीवासिष्ठमहारामायणे वाल्मी० दे० मो० निर्वाणप्रक० पू०<br>
भरद्वाजानुशासनं नाम सप्तविंशत्यधिकशततमः सर्गः ॥ १२७ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
भरद्वाजानुशासनं नाम सप्तविंशत्यधिकशततमः सर्गः ॥ १२७ ॥</p>
<h1 id="१२८">१२८</h1>
<p>अष्टाविंशत्यधिकशततमः सर्गः १२८</p>
<p>श्रीवाल्मीकिरुवाच ।</p>
<p>शान्तो दान्तश्चोपरतो निषिद्धात्काम्यकर्मणः ।<br>
विषयेन्द्रियसंश्लेषसुखाच्च श्रद्धयान्वितः ॥ १ ॥</p>
<p>प्रविलापनयुक्त्यात्र भरद्वाजकृतार्थता ।<br>
वर्ण्यन्ते ज्ञानिकर्तव्यरामव्युत्थापनक्रमाः ॥</p>
<p>तत्र साङ्गं साक्षात्कारान्तं प्रपञ्चप्रविलापनप्रकारं शान्तो दान्त<br>
उपरतस्तितिक्षुः श्रद्धावित्तः समाहितो भूत्वात्मन्येवात्मानं पश्यति इति<br>
श्रुतितात्पर्यवर्णनमुखेनैव वक्तुमारब्भते - शान्त इत्यादिना । तत्रोपरतपदं<br>
विषयविभागेन व्याचष्टे - निषिद्धादिति ॥ १ ॥</p>
<p>मृद्वासने समासीनो जितचित्तेन्द्रियक्रियः ।<br>
ओमित्युच्चारयेत्तावन्मनो यावत्प्रसीदति ॥ २ ॥</p>
<p>तत्र समाहितपदार्थतया आसनाद्यष्टाङ्गयोगं वर्णयन्<br>
तितिक्षुपदमर्थाद्व्याचष्टे - मृद्वासने इत्यादिना । उच्चारयेद्दीर्घं जपेत् ।<br>
भुशुण्डोपाख्यान्नोक्तरीत्या प्लुततमं वा ॥ २ ॥</p>
<p>प्राणायामं ततः कुर्यादन्तःकरणशुद्धये ।<br>
इन्द्रियाण्याहरेत्पश्चाद्विषयेभ्यः शनैःशनैः ॥ ३ ॥</p>
<p>देहेन्द्रियमनोबुद्धिक्षेत्रज्ञानां च सम्भवः ।<br>
यस्माद्भवति तज्ज्ञात्वा तेषु पश्चाद्विलापयेत् ॥ ४ ॥</p>
<p>यस्माद्यस्माद्यस्य यस्य सम्भवो जन्म भवति तत्तज्ज्ञात्वा श्रुत्यादिना स्मृत्वा<br>
तेषु तेषु भूतेषु देवेषु च विलापयेत् । वाचारम्भणशृत्युक्तरीत्या तत्तद्व्यतिरेकेण<br>
नास्तीति स्मरेदित्यर्थः ॥ ४ ॥</p>
<p>विराजि प्रथमं स्थित्वा तत्रात्मनि ततः परम् ।<br>
अव्याकृते स्थितः पश्चात्स्थितः परमकारणे ॥ ५ ॥</p>
<p>एवमाध्यात्मिकदेहेन्द्रियादिभावं त्यक्त्वा तत्कारणभूतदेवतासमष्ट्यात्मा<br>
अकारार्थो विराडेवाहमस्मीति भावनया प्रथमं विराजि स्थित्वा ततः परं तत्कारणे<br>
उकारार्थे सूक्ष्मभूतलिङ्गसमष्ट्यात्मनि हिरण्यगर्भे विराजं प्रविलाप्य स्थित्वा<br>
ततस्तत्कारणे त्रिगुणे मायोपहिते मकारार्थे अव्याकृते स्थितः संस्ततः<br>
पश्चात्सर्वजगन्मूलकारणत्वोपलक्षिते साव्याकृतसर्वाधिष्ठाने अर्धमात्रालक्षिते<br>
शुद्धे ब्रह्मणि अव्याकृतमपि विलाप्य स्थितो भवेदित्यर्थः ॥ ५ ॥</p>
<p>मांसादिपार्थिवं भागं पृथिव्यां प्रविलापयेत् ।<br>
आप्यं रक्तादिकं चाप्सु तैजसं तेजसि क्षिपेत् ॥ ६ ॥</p>
<p>देहेन्द्रियादिषु यस्य यस्मात्सम्भवस्तत्र तत्प्रविलापनं यदुक्तं तद्विशिष्य<br>
पुनर्विवृणोति - मांसादीत्यादिना । क्षिपेत् तन्मात्रताचिन्तनेन प्रविलापयेत् ॥ ६ ॥</p>
<p>वायव्यं च महावायौ नाभसं नभसि क्षिपेत् ।<br>
पृथिव्यादिषु विन्यस्य चेन्द्रियाण्यात्मथोनिषु ॥ ७ ॥</p>
<p>नाभसं शारीराकाशम् । एवं घ्राणादीन्द्रियाण्यप्यात्मयोनिषु स्वारम्भकेषु<br>
देवतोपाधिभूतसूक्ष्मपृथिव्यादिषु निक्षिप्य विलाप्य ॥ ७ ॥</p>
<p>श्रोत्रादिलक्षणोपेतां कर्तुर्भोगप्रसिद्धये ।<br>
दिक्षु न्यस्यात्मनः श्रोत्रं त्वचं विद्युति निक्षिपेत् ॥ ८ ॥</p>
<p>दिशः श्रोत्रं भूत्वा कर्णौ प्राविशन् इत्यादिश्रुतेः कर्तुर्जीवस्य<br>
शब्दादिभोगप्रसिद्धये कर्णादिगोलकानुप्रवेशेन<br>
श्रोत्रादिलक्षणेनेन्द्रियभावेनोपेतां दिगादिदेवतां यथाक्रमं देवतास्वेव<br>
निक्षिपेदिति शेषः । तमेव क्रमं दर्शयति - दिक्ष्वित्यादिना ॥ ८ ॥</p>
<p>चक्षुरादित्यबिम्बे च जिह्वामप्सु विनिक्षिपेत् ।<br>
प्राणं वायौ वाचमग्नौ पाणिमिन्द्रे विनिक्षिपेत् ॥ ९ ॥</p>
<p>अप्सु वरुणदेवतायाम् ॥ ९ ॥</p>
<p>विष्णौ तथात्मनः पादौ पायुं मित्रे तथैव च ।<br>
उपस्थं कश्यपे न्यस्य मनश्चन्द्रे निवेशयेत् ॥ १० ॥</p>
<p>बुद्धिं ब्रह्मणि संयच्छेदेताः करणदेवताः ।<br>
इन्द्रियव्यपदेशेन व्यादिश्यन्ते च देवताः ॥ ११ ॥</p>
<p>ब्रह्मणि चतुर्मुखे । बुद्धिग्रहणमुपलक्षणम् । एवं मनोहङ्कारचित्तान्यपि<br>
चन्द्ररुद्राच्युतेषु प्रविलापयेदित्युपसंहरति - एता इति । अग्निर्वाग्भूत्वा मुखं<br>
प्राविशत् इत्यादिश्रुतिवाक्यप्रमाणमनुस्मृत्य देवता एवेन्द्रियव्यपदेशेन स्थिता न<br>
त्विन्द्रियाणि नाम वस्त्वन्तराणि सन्तीति तत्त्वोपदेशेन प्रविलापनाय मया व्यादिश्यन्ते<br>
न स्वतः स्वकपोलकल्पनया एतेऽर्थाः प्रकटीकृता इत्युत्तरेणान्वयः ॥ ११ ॥</p>
<p>श्रुतिवाक्यमनुस्मृत्य न स्वतः प्रकटीकृताः ।<br>
एवं न्यस्यात्मनो देहं विराडस्मीति चिन्तयेत् ॥ १२ ॥</p>
<p>एवं देहेन्द्रियादिप्रविलापनसङ्ग्रहश्लोकं विवृत्य विराजि प्रथमं<br>
स्थित्वेत्येतद्विशदयति - एवमिति ॥ १२ ॥</p>
<p>ब्रह्माण्डान्तः स्थितो योऽसावर्धनारीश्वरः प्रभुः ।<br>
आधारः सर्वभूतानां कारणं तदुदाहृतम् ॥ १३ ॥</p>
<p>अव्याकृते स्थितः पश्चादित्येतद्विवरणप्रसङ्गेन मायाशबलस्य<br>
सर्वजगदभिन्ननिमित्तोपादानस्य ब्रह्मणो ब्रह्मविद्यार्थिभिः प्रागुपास्यत्वेनोक्तां<br>
ब्रह्माण्डात्मनो विराजो हृत्पद्मे सदा स्थितां ब्रह्मविद्याघटितार्धशरीरां<br>
मूर्तिं दर्शयन्स एव सर्वप्राणिनां मातापितृरूपेण कारणमित्याह -<br>
ब्रह्माण्डान्तरिति ॥ १३ ॥</p>
<p>स यज्ञसृष्टिरूपोऽसौ जगद्वृत्तौ व्यवस्थितः ।<br>
द्विगुणाण्डाद्बहिः पृथ्वी पृथिव्या द्विगुणं जलम् ॥ १४ ॥</p>
<p>सोऽसौ पितृत्वादेव स्वसृष्टस्य देवमनुष्यादिजगतो वृत्तावन्नपानादिजीवनोपाये<br>
व्यवस्थितः सन् हविर्वृष्ट्यादिना सर्वपोषकश्रौतस्मार्तयज्ञसृष्टिरूपो<br>
ब्रह्माण्डान्तः स्थितः । प्रासङ्गिकमुक्त्वा प्रस्तुतं प्रविलापनं वक्तुं<br>
ब्रह्माण्डावरणान्याह - द्विगुणेति । यद्यपि एभिरावरणैरण्डं व्याप्तं<br>
दशगुणोत्तरैः इति पुराणेषु दशगुणोत्तरत्वं श्रूयते तथापि द्विगुणमेव परितो<br>
वेष्टने पञ्चक्रोशप्रदक्षिणे पञ्चविंशतिक्रोऽसवदेकगुणस्य पञ्चगुणत्वे<br>
द्विगुणस्य दशगुणत्वमित्यभिप्रायेण तद्बोध्यम् । अथवा<br>
तदपञ्चीकृतभूतावरणाभिप्रायमिदं तु पञ्चीकृताभिप्रायमित्यविरोधः ॥ १४ ॥</p>
<p>सलिलाद्द्विगुणं तेजस्तेजसो द्विगुणोऽनिलः ।<br>
वायोर्द्विगुणमाकाशमूर्ध्वमेकैकशः क्रमात् ॥ १५ ॥</p>
<p>एकैकश एकैकस्मादूर्ध्वमुत्तरोत्तरम् ॥ १५ ॥</p>
<p>व्यस्तेन च समस्तेन व्यापिना ग्रथितं जगत् ।<br>
क्षितिं चाप्सु समावेश्य सलिलं चानले क्षिपेत् ॥ १६ ॥</p>
<p>व्यस्तेन अपञ्चीकृतेन । समस्तेन पञ्चीकृतेन । अत एवान्तरमान्तरं बाह्ये<br>
प्रविलापयेदित्याह - क्षितिमिति ॥ १६ ॥</p>
<p>अग्निं वायौ समावेश्य वायुं च नभसि क्षिपेत् ।<br>
नभश्च महदाकाशे समस्तोत्पत्तिकारणे ॥ १७ ॥</p>
<p>समावेश्य प्रविलाप्य । समस्तस्थूलप्रपञ्चोत्पत्तिकारणे महदाकाशे<br>
हिरण्यगर्भाकाशे ॥ १७ ॥</p>
<p>स्थित्वा तस्मिन्क्षनं यगोई लिङ्गमात्रशरीरधृक् ।<br>
वासना भूतसूक्ष्माश्च कर्माविद्ये तथैव च ॥ १८ ॥</p>
<p>किं तल्लिङ्गशरीरं तदाह - वासना इति ॥ १८ ॥</p>
<p>दशेन्द्रियमनोबुद्धिरेतलिङ्गं विदुर्बुधाः ।<br>
ततोऽर्धोण्डाद्बहिर्यातस्तत्रात्मास्मीति चिन्तयेत् ॥ १९ ॥</p>
<p>लिङ्गं लिङ्गशरीरम् । एवं स्थूलोपाधिप्रविलापनेनार्ध इव सम्पन्नो<br>
ब्रह्माण्डात्मताभिमानत्यागात्ततो बहिर्भूतः संस्तत्र<br>
सूक्ष्मभूतात्मकलिङ्गसमष्टिदेहे अहमात्माधिष्ठाता हिरण्यगर्भ एवास्मीति<br>
चिन्तयेदित्यर्थः ॥ १९ ॥</p>
<p>चतुर्मुखोऽग्रके चायं भूतसूक्ष्मव्यवस्थितः ।<br>
लिङ्गमव्याकृते सूक्ष्मे न्यस्याव्यक्ते च बुद्धिमान् ॥ २० ॥</p>
<p>ननु चतुर्मुखः पद्मसम्भवो देहो लोके हिरण्यगर्भ इति प्रसिद्धः । अयं तु<br>
भूतसूक्ष्मसमष्ट्यात्मा न चतुर्मुख इति कथं हिरण्यगर्भस्तत्राह -<br>
चतुर्मुख इति । भूतसूक्ष्मे अभिमानितया व्यवस्थितोऽयमेव अग्रके<br>
ब्रह्माण्डप्रविलापनात्पूर्वं ब्रह्माण्डैश्वर्यभोगार्थं पद्मोद्भवं देहं<br>
कल्पयित्वा चतुर्मुख आसीदित्यर्थः । ईदृशहिरण्यगर्भात्मभावनानन्तरं<br>
यत्कर्तव्यं तदाह - लिङ्गमिति । अपञ्चीकृतभूतेभ्योऽपि सूक्ष्मे<br>
उपाध्याकारेणाव्याकृते मायांशे उपहितचिदाकारेणाव्यक्ते च । जडांशस्य जडे<br>
चिदाभासांशस्य चिति प्रविलापनमिति सूचनाय द्विधाकृत्वोक्तिः ॥ २० ॥</p>
<p>नामरूपविनिर्मुक्तं यस्मिन्सन्तिष्ठते जगत् ।<br>
तमाहुः प्रकृतिं केचिन्मायामेके परे त्वणून् ॥ २१ ॥</p>
<p>अथवा व्याकरणफलमभिव्यक्तिरिति क्रियाफलरूपप्रवृत्तिनिमित्तभेदकल्पनया<br>
एकत्रैव व्यपदेशभेद इत्याशयेनाह - नामेति । प्रकृतिं साङ्ख्याः । मायां<br>
वेदान्तिनः ॥ २१ ॥</p>
<p>अविद्यामपरे प्राद्गुस्तर्कविभ्रान्तचेतसः ।<br>
तत्र सर्वे लयं गत्वा तिष्ठन्त्यव्यक्तरूपिणः ॥ २२ ॥</p>
<p>अपरे बौद्धाः संवृतिरूपामविद्याम् । तत्र तस्मिन्नव्याकृते प्रलयकाले सर्वे<br>
पदार्था लयं षष्ठभावविकारं गत्वा अनभिव्यक्तरूपिणः सन्तस्तत्सत्तयैव<br>
तिष्ठन्ति ॥ २२ ॥</p>
<p>निःसम्बन्धा निरास्वादाः सम्भवन्ति ततः पुनः ।<br>
तत्स्वरूपा हि तिष्ठन्ति यावत्सृष्टिः प्रवर्तते ॥ २३ ॥</p>
<p>कथं तिष्ठन्ति तदाह - निःसम्बन्धा इति ।<br>
परस्परसंसर्गशून्याश्चिद्भोग्यतालक्षणास्वादशून्याश्चेत्यर्थः । कुतः ।<br>
प्रलयानन्तरं सर्गकाले ततः अव्याकृतादेव प्रकृतिभूताच्च ॥ २३ ॥</p>
<p>आनुलोम्यात्स्मृता सृष्टिः प्रातिलोम्येन संहृतिः ।<br>
अतः स्थानत्रयं त्यक्त्वा तुरीयं पदमव्ययम् ॥ २४ ॥</p>
<p>आनुलोम्यादाकाशादिक्रमात् । प्रातिलोम्येन सृष्टिविपरीतक्रमेण पश्चात्स्थितः<br>
परमकारणे इत्येतद्विवृणोति - अत इति । स्थानत्रयं<br>
विराड्ढिरण्यगर्भाव्याकृताख्यं स्थूलसूक्ष्मकारणरूपं<br>
समष्टिजाग्रदाद्यवस्थात्रयं नान्तःप्रज्ञं न बहिःप्रज्ञं नोभयतःप्रज्ञं<br>
न प्रज्ञं नाप्रज्ञं न प्रज्ञानघनम् इतिश्रुत्युपदर्शितदिशा त्यकत्वा<br>
तदधिष्ठानं परिशिष्टचिन्मात्रैकरसं<br>
अदृश्यमव्यवहार्यमग्राह्यमलक्षणमचिन्त्यमव्यपदेश्यमेकात्म##-<br>
श्रुत्युपदर्शितं तस्य प्राप्तये साक्षाल्लाभावधि ध्यायेत् ॥ २४ ॥</p>
<p>ध्यायेत्तत्प्राप्तये लिङ्गं प्रविलाप्य परं विशेत् ।<br>
भूतेन्द्रियमनोबुद्धिवासनाकर्मवायवः ॥ २५ ॥</p>
<p>ध्यानेद्धया चरमसाक्षात्कारवृत्त्या ध्यानकर्तृकरणरूपं लिङ्गमपि<br>
मूलाज्ञानबाधेन प्रविलाप्य घटभङ्गे घटाकाशो महाकाशमिव परं<br>
निरतिशयानन्दं ब्रह्म विशेत्सैवास्य लिङ्गनिगडमुक्त्या कृतार्थतेत्यर्थः । ननु<br>
नान्तःप्रज्ञम् इत्यादिश्रुतौ लिङ्गबाधो न दृश्यते तत्कथं तन्निवृत्तिरिति चेत्<br>
स्थानत्रयबाधे लिङ्गबाधोऽर्थसिद्धः । स्थूलसूक्ष्मभूतेन्द्रियादिष्वेव लिङ्गस्य<br>
प्रतिष्ठितत्वादिति दर्शयति - भूतेन्द्रियेति ॥ २५ ॥</p>
<p>अज्ञानं च प्रतिष्ठाः स्युर्लिङ्गमव्याकृते सति ।</p>
<p>भरद्वाज उवाच ।</p>
<p>इदानीं लिङ्गनिगडान्मुक्तोऽहं सर्वथा यतः ॥ २६ ॥</p>
<p>नन्वज्ञानं कथं प्रतिष्ठा तत्राह - लिङ्गमिति । शुद्धे<br>
ब्रह्मण्यज्ञानवरणे नाव्याकृते हि सति सूक्ष्मभूतद्वारा लिङ्गमुत्पद्यते<br>
नाज्ञानं विनेति तदेव लिङ्गस्य मूलप्रतिष्ठेति तन्निवृत्तौ<br>
लिङ्गनिगडभङ्गसिद्धिरिति भावः । एवं वाल्मीकिना प्रणवार्थप्रपञ्चनोपायेन<br>
प्रतिबोधितः प्रबुद्धो भरद्वाजः स्वानुभवं गुर्वनुभवसंवादेन परीक्षणाय<br>
प्रकटयन्नुवाच - इदानीमित्यादिना ॥ २६ ॥</p>
<p>चिदंशत्वात्प्रविष्टोऽहं चैतन्यानन्दसागरे ।<br>
अभेदात्परमात्मास्मि सर्वोपाधिविवर्जितः ॥ २७ ॥</p>
<p>कूटस्थः केवलो व्यापी चिदचिच्छक्तिमानहम् ।<br>
घटाभावे घटाकाशकलशाकाशयोर्यथा ॥ २८ ॥</p>
<p>चिदहं न तु चिच्छक्तिमान् । कीदृशादभेदात्परमात्मासि तत्राह - घटाभावे<br>
इति । घटभङ्गे सतीत्यर्थः । यथा एकस्यैव घटस्य घटकलशनामभेदकल्पना<br>
तदुपहिते आकाशे च घटाकाशः कलशाकाश इति व्यपदेशभेदकल्पना<br>
तद्वदेकस्यैवाज्ञानस्य जगन्नामभेदकल्पना तदुपहिते च मयि जीव ईश्वरो देवो<br>
नरः कुञ्जर इत्यादिव्यपदेशभेदकल्पना चासीत् । तत्रैकेन घटभङ्गेन यथा<br>
उभयनिवृत्त्या शुद्धाकाशलक्षणैक्यं तद्वदेकस्याज्ञानस्य निवृत्त्या<br>
सर्वनामादिभेदनिवृत्त्या चिदैक्यसाम्राज्यमित्यर्थः ॥ २८ ॥</p>
<p>तमाहुः श्रुतयो बह्व्य एवमेवैक्यमादरात् ।<br>
यथाग्निरग्नौ सङ्क्षिप्तः समानत्वमनुव्रजेत् ॥ २९ ॥</p>
<p>एवमैक्यमभिप्रेत्य तं ब्रह्मभूतं मां यत्र नन्यत्पश्यति नान्यच्छृणोति<br>
नान्यद्विजानाति स भूमायत्र त्वस्य सर्वमात्मैवाभूत्तत्केन कं पश्येत् ।<br>
एकात्मप्रत्ययसारं शिवं शान्तमद्वैतं चतुर्थं मन्यन्ते नेह नानास्ति किञ्चन<br>
इत्यादयो बह्व्यः श्रुतय आहुरित्यर्थः । एवं यथा जले जलं क्षिप्तं क्षीरे क्षीरं<br>
घृते घृतम् । अविशेषो भवेत्तद्वज्जीवात्मा परमात्मनि<br>
इत्यादिश्रुतिभिरीदृशमेवैक्यं दर्शितमित्याशयेनोदाहरति - यथेति ।<br>
समानत्वमैक्यम् ॥ २९ ॥</p>
<p>तदाख्यस्तन्मयो भूत्वा गृह्यते न विशेषतः ।<br>
यथा तृणादिकं क्षिप्तं रुमायां लवणं भवेत् ॥ ३० ॥</p>
<p>एवमचेतनप्रपञ्चस्यापि चिति विलापनेन तद्भावापत्तौ दृष्टान्तमाह - यथेति ॥<br>
३० ॥</p>
<p>अचेतनं जगन्न्यस्तं चैतन्ये चेतनी भवेत् ।<br>
यथा वै लवणग्रन्थिः समुद्रे सैन्धवो यथा ॥ ३१ ॥</p>
<p>न्यस्तं प्रविलापितम् ॥ ३१ ॥</p>
<p>नामरूपाद्विनिर्मुक्तः प्रविश्यैति समुद्रताम् ।<br>
यथा जले जलं न्यस्तं क्षीरे क्षीरं घृते घृतम् ॥ ३२ ॥</p>
<p>अविनष्टा भवन्त्येते गृह्यन्ते न विशेषतः ।<br>
तथाहं सर्वभावेन प्रविष्टश्चेतने सति ॥ ३३ ॥</p>
<p>उपाधिनाशे उपहितजीवनाशशङ्कापि मे गतेत्याशयेनाह - अविनष्टा इति । चेतने<br>
चिदेकरसे सति ब्रह्मणि ॥ ३३ ॥</p>
<p>नित्यानन्दे समस्तज्ञे परे परमकारणे ।<br>
नित्यं सर्वगतं शान्तं निरवद्यं निरञ्जनम् ॥ ३४ ॥</p>
<p>निष्कलं निष्क्रियं शान्तं निरवद्यं निरञ्जनम् इत्यादिश्रुत्यापि स्वानुभवं<br>
संवादयति - नित्यमित्यादिना ॥ ३४ ॥</p>
<p>निष्कलं निष्क्रियं शुद्धं तद्ब्रह्मास्मि परं परम् ।<br>
हेयोपादेयनिर्मुक्तं सत्यरूपं निरिन्द्रियम् ॥ ३५ ॥</p>
<p>केवलं सत्यसङ्कल्पं शुद्धं ब्रह्मास्म्यहं परम् ।<br>
पुण्यपापविनिर्मुक्तं कारणं जगतः परम् ॥ ३६ ॥</p>
<p>सत्यसङ्कल्पं सङ्कल्पमात्रेणासतोऽपि जगतः सत्तासम्पादनसमर्थसद्रूपम् ॥ ३६ ॥</p>
<p>अद्वितीयं परं ज्योतिर्ब्रह्मास्म्यानन्दमव्ययम् ।<br>
एवमादिगुणैर्युक्तं सत्त्वादिगुणवर्जितम् ॥ ३७ ॥</p>
<p>सत्त्वादिभिर्मायागुणैर्वर्जितम् ॥ ३७ ॥</p>
<p>प्रविष्टं सकलं ब्रह्म सदा ध्यायेत्स्वकर्मकृत् ।<br>
एवमभ्यसतः पुंसो मनोऽस्तं याति तत्र वै ॥ ३८ ॥</p>
<p>अभ्यासकालेऽपि त्वया अस्यैव ध्यानं मह्यमुपदिष्टमित्याशयेनाह -<br>
प्रविष्टमित्यादिना । स्वकर्मकृच्छ्रवणगुरुशुश्रूषादिपरः<br>
स्ववर्णाश्रमधर्मनिष्ठश्च ॥ ३८ ॥</p>
<p>मनस्यस्तं गते तस्य स्वयमात्मा प्रकाशते ।<br>
प्रकाशे सर्वदुःखानां हानिः स्यात्सुखमात्मनि ॥ ३९ ॥</p>
<p>स्वयमेवात्मनात्मानमानन्दं प्रतिपद्यते ।<br>
न मत्तोऽस्त्यपरः कश्चिच्चिदानन्दमयः प्रभुः ॥ ४० ॥</p>
<p>कथन्न् प्रतिपद्यते तत्राह - न मत्त इति ॥ ४० ॥</p>
<p>अहमेकः परं ब्रह्म इत्यात्मान्तः प्रकाशते ।</p>
<p>श्रीवाल्मीकिरुवाच ।</p>
<p>सखे सन्न्यस्य कर्माणि ब्रह्मणः प्रणयी भव ॥ ४१ ॥</p>
<p>प्रतिपत्तिशब्दार्थमाह - इत्यात्मेति । एवं भरद्वाजोक्तमनुभवं निशम्य<br>
सन्तुष्टो वाल्मीकिस्तदुक्तानुभवस्थैर्याय त्यजतैव हि तज्ज्ञेयं त्यक्तुः प्रत्यक्परं<br>
पदम् इत्यादिश्रुतिसिद्धं सन्न्यासमवश्यकर्तव्यतयोपदिशति - सखे इति ॥ ४१ ॥</p>
<p>नेष्यसे यदि संसारचक्रावर्तभ्रमः शमम् ।</p>
<p>भरद्वाज उवाच ।</p>
<p>त्वयोक्तं सर्वमेवेदं ज्ञानं बुद्धं मया गुरो ॥ ४२ ॥</p>
<p>संसारचक्रावर्तेषु भ्रमतीति भ्रमः त्वं यदि शमं विश्रान्तिसुखं गार्हस्थ्ये<br>
नेष्यसे न प्राप्नोषि तर्हि कर्माणि सन्न्यस्य ब्रह्मणः प्रणयी ब्रह्मण्येव<br>
निर्विक्षेपमासक्तो भव । ब्रह्मसंस्थोऽमृतत्वमेति इति श्रुतेरनन्यव्यापारतया<br>
ब्रह्मण्यासक्तय सन्न्यासिन एव सबीजभ्रान्तिशान्तिसम्भवादित्यर्थः । सर्वं<br>
समग्रं साङ्गमिति यावत् ॥ ४२ ॥</p>
<p>बुद्धिश्च निर्मला जाता संसारो न विलम्बते ।<br>
इदानीं ज्ञातुमिच्छामि ज्ञानिनः कर्म कीदृशम् ॥ ४३ ॥</p>
<p>न विलम्बनेन चिरं स्थास्यति । तस्य तावदेव चिरं यावन्न विमोक्ष्ये अथ सम्पत्स्ये इति<br>
श्रुतेरिति भावः । ज्ञानिनो जीवन्मुक्तस्य कर्म कर्तव्यं न वेति प्रथमः प्रश्नः ।<br>
यदा कर्तव्यन्न् तदा प्रवृत्तिरूपं नित्यनैमित्तिककाम्यकर्म सर्वमेव यथापूर्वं<br>
कर्तव्यं अथवा कामनाभ्यो निवृत्तं स्वस्वाश्रमोचितकर्ममात्रं कर्तव्यमिति<br>
द्वितीयः प्रश्नः पाठक्रमादार्थक्रमस्य वलीयस्त्वाद्बोध्यः । ननु सखे सन्न्यस्य<br>
कर्माणि ब्रह्मणः प्रणयी भव इति सर्वकर्मसन्न्यासं श्रुतवतो भरद्वाजस्य<br>
द्वावपि प्रश्रावनुपपन्नौ । सत्यम् । तथापि यावज्जीवमग्निहोत्रं जुहोति कुर्वन्नेवेह<br>
कर्माणि जिजीविषेच्छतं समाः इत्यादिश्रुतिभिर्यावज्जीवं कर्तव्यतया निबद्धानां<br>
दीक्षितो न ददाति न जुहोति इत्यादिवाक्यैर्दीक्षाकाले त्यक्तानामपि दीक्षापगमे पुनः<br>
परिग्रहवत् । त्यजतैव हि तज्ज्ञेयं एतमेव प्रव्राजिनो लोकमिच्छन्तः प्रव्रजन्ति<br>
इत्यादिश्रुतिभिर्ब्रह्मजिज्ञासानिमित्तेन त्यक्तानां ज्ञानसिद्ध्या निमित्तापगमे पुनः<br>
परिग्रहो न्यायसिद्धः । न च विद्वत्सन्न्यासविधानात्पुनरपरिग्रहः । तस्य<br>
जन्मान्तरानुष्ठितविविदिषासन्न्यासवशाद्गृहस्थाद्याश्रमेष्वेव<br>
तत्त्वज्ञानोदयेन कृतार्थान्पुरुषविशेषान्प्रति अप्राप्तसन्न्यासान्तरविधानपरस्य<br>
प्राप्तविविदिषासन्न्यासपरिपालनविधानाशक्तेरित्याशयेन प्रश्नावुपपन्नौ बोध्यौ<br>
॥ ४३ ॥</p>
<p>प्रवृत्तं वा निवृत्तं वा कर्तव्यं च न वा प्रभो ।</p>
<p>श्रीवाल्मीकिरुवाच ।</p>
<p>तस्माद्यन्न कृते दोषस्तत्कर्तव्यं मुमुक्षुभिः ॥ ४४ ॥</p>
<p>एवं पृष्टो वाल्मीकिस्त्वया प्रथमं काम्यनिषिद्धकर्मणां<br>
ज्ञानविरोधिविक्षेपादिदोषहेतुभूतकर्मणां च त्यागेन ज्ञानित्वं शास्त्राभ्यासेन<br>
सम्पादनीयम् । तदुत्तरं तस्य कर्म कीदृशम् इति त्वत्प्रश्नोत्तरं त्वं स्वयमेव<br>
ज्ञास्यसि । तत्तद्भूमिकापरिपाकक्रमेण तत्तत्कर्मोपरमस्य तदा तदैव<br>
त्वयानुभवितुं शक्यत्वाज्ज्ञानिनां च प्रारब्धवैचित्र्येणैकरूपस्थित्यदर्शनेन<br>
तत्कर्मणां प्रवृत्तमेव निवृत्तमेव वेति नियन्तुमशक्यत्वादित्याशयेनोत्तरमाह</p>
<ul>
<li>तस्मादिति । तस्मात्सर्वकर्मसन्न्याससहितब्रह्मप्रणयित्वमेव<br>
संसारभ्रमनिवर्तकज्ञानोपाय इति मदुपदिष्टार्थस्य<br>
बुद्धत्वात्त्वादृशैर्मुमुक्षुभिर्यद्यस्मिन्कर्मणि कृते सति<br>
श्रवणादिविघ्नदोषश्चित्तविक्षेपमालिन्यपातकादिदोषश्च न भवति तदेव कर्तव्यम् ।<br>
काम्यं निषिद्धं चकाराद्दृष्टविक्षेपसाधनं च कर्म न कर्तव्यमित्यर्थः ।<br>
विविदिषासन्न्यासपरिपालनं तु विधिना त्यक्तस्य पुनर्विधिं विना परिग्रहासम्भवात्<br>
आरूढो नैष्ठिकं धर्मं यस्तु प्रच्यवते पुनः । प्रायश्चित्तं न पश्यामि येन<br>
शुद्ध्येत्स आत्महा । इत्यादिपरावृत्तौ दोषश्रवणात्पुनः परिग्रहे<br>
प्रयोजनाभावाच्छिष्टविगर्हितत्वाच्च सेत्स्यतीति भावः ॥ ४४ ॥</li>
</ul>
<p>काम्यं कर्म निषिद्धं च न कर्तव्यं विशेषतः ।<br>
यदा ब्रह्मगुणैर्जीवो युक्तस्त्यक्त्वा मनोगुणान् ॥ ४५ ॥</p>
<p>ज्ञानित्वं त्वस्य सर्वमनोगुणत्यागेन<br>
पूर्णानन्दाद्वयविशुद्धासङ्गचिदेकरसत्वादिब्रह्मगुणप्राप्तावेव<br>
स्यान्नान्यथेत्याह - यदेत्यादिना ॥ ४५ ॥</p>
<p>संशान्तकरणग्रामस्तदा स्यात्सर्वगः प्रभुः ।<br>
देहेन्द्रियमनोबुद्धेः परस्तस्माच्च यः परः ॥ ४६ ॥</p>
<p>देहादिकोशचतुष्टयात्पर आनन्दमयकोशात्मा तस्मात्परस्तदधिष्ठानं ब्रह्म ॥<br>
४६ ॥</p>
<p>सोऽहमस्मि यदा ध्यायेत्तदा जीवो विमुच्यते ।<br>
कर्तृभोक्त्रादिनिर्मुक्तः सर्वोपाधिविवर्जितः ॥ ४७ ॥</p>
<p>आदिपदात् कर्ता कार्यं करणं भोक्ता भोग्यं भोगः ज्ञाता ज्ञानं ज्ञेयमिति<br>
तिस्रोऽपि त्रिपुट्यः परिगृह्यन्ते । तत्प्रयोजकैः सर्वैर्देहाद्युपाधिभिस्तत्फलाभ्यां<br>
सुखदुःखाभ्यान्न् च विनिर्मुक्तो यदा भविष्यसि तदानीम् ॥ ४७ ॥</p>
<p>सुखदुःखविनिर्मुक्तस्तदानीं विप्रमुच्यते ।<br>
सर्वभूतेषु चात्मानन्न् सर्वभूतानि चात्मनि ॥ ४८ ॥</p>
<p>यदा पश्यत्यभेदेन तदा जीवो विमुच्यते ।<br>
जाग्रत्स्वप्नसुषुप्ताख्यन्न् हित्वा स्थानत्रयन्न् यदा ॥ ४९ ॥</p>
<p>विशेत्तुरीयमानन्दं तदा जीवो विमुच्यते ।<br>
जीवस्य च तुरीयाख्या स्थितिर्या परमात्मनि ॥ ५० ॥</p>
<p>अवस्थाबीजनिद्रादिनिर्मुक्ता चित्सुखात्मिका ।<br>
योगस्य सेयं वा निष्ठा सुखं संवेदनं महत् ॥ ५१ ॥</p>
<p>जाग्रत्स्वप्नावस्थयोर्बीजं सवासनाकर्माज्ञानम् । निद्रा तदवस्थाविशेषः । सेयं<br>
तुर्याख्या जीवस्य स्थितिर्योगस्य<br>
निदिध्यासनपरिपाकजन्यनिर्विकल्पसमाधेर्वाशब्दान्मुख्याधिकारिणो<br>
विचारमात्रजन्यसाक्षात्कारज्ञानस्य वा निष्ठा परिसमाप्तिः ॥ ५१ ॥</p>
<p>मनस्यस्तं गते पुंसां तदन्यन्नोपलभ्यते ।<br>
प्रशान्तामृतकल्लोले केवलामृतवारिधौ ॥ ५२ ॥</p>
<p>तस्मिन्विश्रान्तस्य तव द्वैतदर्शनप्रसक्तिरेव नास्ति दूरे<br>
कर्मक्षाराब्धिवीचिमज्जनप्रसक्तिरित्याशयेनाह - प्रशान्तेति ॥ ५२ ॥</p>
<p>मज्ज मज्जसि किं द्वैतग्रहक्षाराब्धिवीचिषु ।<br>
भज सम्भरिताभोगं परमेशं जगद्गुरुम् ॥ ५३ ॥</p>
<p>प्रागुक्तमीश्वरमुपास्य तत्प्रसादेन ते वसिष्ठोक्तज्ञानमार्गेण योगमार्गेण वा<br>
तत्त्वज्ञाने सत्येकविज्ञानेन सर्वविज्ञानात्सर्वसंशयमूलाज्ञाननाशाच्च<br>
सर्वसंशयोच्छेदेन विश्रान्तिर्भविष्यतीत्युपसंहरति - भजेत्यादिना ॥ ५३ ॥</p>
<p>इति ते वर्णितं सर्वं वसिष्ठस्योपदेशनम् ।<br>
अनेन ज्ञानमार्गेण योगमार्गेण पुत्रक ॥ ५४ ॥</p>
<p>भरद्वाज महाप्राज्ञ सर्वं ज्ञास्यसि निश्चितम् ।<br>
परामर्शेन शास्त्रस्य गुरुवाक्यार्थबोधनात् ॥ ५५ ॥</p>
<p>तत्र शास्त्राचार्योपदेशस्वानुभवानामेकार्थनिष्ठतानिश्चयायार्थ##-<br>
कार्य इत्याह - परामर्शेनेति ॥ ५५ ॥</p>
<p>अभ्यासात्सर्वसिद्धिः स्यादिति वेदानुशासनम् ।<br>
तस्मात्त्वं सर्वमुत्सृज्य कुर्वभ्यासे स्थिरं मनः ॥ ५६ ॥</p>
<p>भरद्वाज उवाच ।</p>
<p>रामः प्राप्तः परं योगं स्वात्मनात्मनि हे मुने ।<br>
कथं वसिष्ठदेवेन व्यवहारपरः कृतः ॥ ५७ ॥</p>
<p>योगमुपाधित्यागेनैक्यम् । स्वात्मना शोधितप्रतीचा । आत्मनि ब्रह्मणि ॥ ५७ ॥</p>
<p>इति ज्ञात्वाहमप्येवमभ्यासार्थं यते यथा ।<br>
तथैव व्यवहारोऽपि व्युत्थाने मे भविष्यति ॥ ५८ ॥</p>
<p>श्रीवाल्मीकिरुवाच ।</p>
<p>यदा परिणतः साधुः स्वस्वरूपे महामनाः ।<br>
विश्वामित्रस्तदोवाच वसिष्ठमृषिसत्तमम् ॥ ५९ ॥</p>
<p>महामना अपरिच्छिन्नब्रह्माकारचित्तो रामः ॥ ५९ ॥</p>
<p>विश्वामित्र उवाच ।</p>
<p>हे वसिष्ठ महाभाग ब्रह्मपुत्र महानसि ।<br>
गुरुत्वं शक्तिपातेन तत्क्षणादेव दर्शितम् ॥ ६० ॥</p>
<p>अनुग्रहदृष्टिमात्रप्रयुक्तेन प्रागुक्तशक्तिपातेन त्वया शिष्यस्य<br>
ब्रह्मीकरणात्स्वस्य गुरुत्वं शिष्योद्धारसामर्थ्यलक्षणं तत्क्षणात्सद्य एव<br>
दर्शितमस्मभ्यमित्यर्थः ॥ ६० ॥</p>
<p>दर्शनात्स्पर्शनाच्छब्दात्कृपया शिष्यदेहके ।<br>
जनयेद्यः समावेशं शाम्भवं स हि देशिकः ॥ ६१ ॥</p>
<p>ननु मया स्वशरीरं त्यक्त्वा रामदेहं प्रविश्य कुण्डलिनीसञ्चारादिकं न<br>
कृतमेव तत्कथं त्वया शक्तिपातो ज्ञातस्तत्राह - दर्शनादिति ।<br>
सत्यसङ्कल्पानां त्वादृशां कृपादृष्ट्यापि सच्छिष्यस्य कुण्डलिन्याः<br>
षट्चक्रभेदेन ब्रह्मरन्ध्रस्थितपरशिवसमावेशलक्षणो जीवस्योपाधिपरित्यागेन<br>
शुद्धब्रह्मसमावेशलक्षणश्च शक्तिपातः सिद्ध्यतीति भावः । देशिको गुरुः ॥ ६१ ॥</p>
<p>रामोऽप्ययन्न् विशुद्धात्मा विरक्तः स्वात्मनैव हि ।<br>
विश्रान्तिमात्राकाङ्क्षी च संवादात्प्राप्तवान्पदम् ॥ ६२ ॥</p>
<p>तत्र रामस्य सच्छिष्यतां दर्शयति - राम इति ॥ ६२ ॥</p>
<p>शिष्यप्रज्ञैव बोधस्य कारणं गुरुवाक्यतः ।<br>
मलत्रयमपक्वं चेत्कथं बुद्ध्यति पक्वत् ॥ ६३ ॥</p>
<p>मलत्रयं शैवशास्त्रप्रसिद्धमाणवादिकामकर्मवासनालक्षणं वा । कथं<br>
बुद्ध्यति शिष्य इति शेषः ॥ ६३ ॥</p>
<p>ज्ञानं प्रत्यक्षमेवेदं गुरुशिष्यप्रयोजनम् ।<br>
उभावपि यतो योग्यौ सर्वेषामीदृशामपि ॥ ६४ ॥</p>
<p>सच्छिष्येषु शास्त्रस्य दृष्टफलतैवेत्याह - ज्ञानमिति । यत उभौ गुरुशिष्यौ<br>
योग्यौ चेत्सर्वेषां पुरुषार्थानामीदृशां कैवल्यलक्षणानामपि भाजनं<br>
स्तामित्यर्थः ॥ ६४ ॥</p>
<p>इदानीं कृपया रामव्युत्थानं कर्तुमर्हसि ।<br>
पदे परिणतस्त्वं हि कार्याविष्टा वयं यतः ॥ ६५ ॥</p>
<p>इत्थं वसिष्ठं प्रशस्य प्रस्तुतं कर्तव्यमाह - इदानीमिति । अस्मदादिषु<br>
कृपया । त्वं पदे परिणतः । कृतकृत्य इति यावत् ॥ ६५ ॥</p>
<p>स्मरन्कार्यं मम विभो यदुद्दिश्याहमागतः ।<br>
प्रार्थितश्चातिकष्टेन राजा दशरथः स्वयम् ॥ ६६ ॥</p>
<p>मम कार्यं निर्विघ्नयज्ञसिद्धिं त्वं स्मरन्सन् रामव्युत्थानं कर्तुमर्हसीति<br>
पूर्वत्र वृथा मा कृथा इत्युत्तरत्र वा सम्बन्धः ॥ ६६ ॥</p>
<p>तद्वृथा मा कृथाः सर्वं शुद्धेन मनसा मुने ।<br>
देवकार्यं चरामान्यदवतारप्रयोजनम् ॥ ६७ ॥</p>
<p>किञ्चान्यद्देवकार्यमपि रामव्युत्थापनेन चराम सम्पादयामो वयम् ॥ ६७ ॥</p>
<p>सिद्धाश्रमं मया नीतो रामो राक्षसमर्दनम् ।<br>
करिष्यति ततोऽहल्यामुक्तिं च जनकात्मजाम् ॥ ६८ ॥</p>
<p>कार्यान्तराण्यपि दर्शयन्देवकार्यं विशदयति - सिद्धाश्रमेत्यादिना । अहल्याया<br>
मुक्तिं शापमोक्षं च करिष्यतीत्यनुषङ्गः ॥ ६८ ॥</p>
<p>परिणेष्यति कोदण्डभङ्गेन कृतनिश्चयः ।<br>
रामस्य जामदग्न्यस्य कर्ता नष्टां गतिं ध्रुवम् ॥ ६९ ॥</p>
<p>निश्चयो वाग्निश्चयः । गतिं परलोकमार्गम् ॥ ६९ ॥</p>
<p>पितृपैतामहं राज्यं विगतोऽभयनिस्पृहः ।<br>
वनवासच्छलेनेह दण्डकारण्यवासिनः ॥ ७० ॥</p>
<p>राज्यं विमुच्य गतो विगतः । जीवन्मुक्तत्वादेवाभयो निस्पृहश्च ।<br>
दण्डकारण्यवासिनो मुनीन् राक्षसवधेन भयादुद्धरिष्यतीति परेणान्वयः ॥ ७० ॥</p>
<p>उद्धरिष्यति तीर्थानि प्राणिनो विविधानि हि ।<br>
सीताहरणदौर्गत्यच्छलेन भुवि शोच्यताम् ॥ ७१ ॥</p>
<p>विविधानि तीर्थानि प्राणिनश्च उद्धरिष्यति पावयिष्यतीत्यर्थः । सीताहरणप्रयुक्तं<br>
यद्दौर्गत्यं शोकमोहादिविडम्बनं तच्छलेन रावणादीनां वधादपि सर्वेषां<br>
स्त्रीसङ्गिनां भुवि शोच्यतामस्वास्थ्यं च दर्शयिष्यतीति परेणान्वयः ॥ ७१ ॥</p>
<p>दर्शयिष्यति सर्वेषां रावणादिवधादपि ।<br>
स्त्रीसङ्गिनामथास्वास्थ्यं वानरादेः परावृतिम् ॥ ७२ ॥</p>
<p>अथ इन्द्रवरदानेन युद्धेः मृतस्य वानरर्क्षादेः परावृत्तिं परावर्तनं<br>
पुनः सञ्जीवनं दर्शयिष्यति ॥ ७२ ॥</p>
<p>सीताविशुद्धिमन्विच्छṁल्लोकानुमतिमात्मनः ।<br>
जीवन्मुक्तो निस्पृहोपि क्रियाकाण्डपरायणः ॥ ७३ ॥</p>
<p>अग्निप्रवेशेन सीताविऽसुद्धिमन्विच्छन्सन्नात्मनः स्वस्य लोकानुमतिं<br>
शिष्टजनमाननीयचरित्रतां दर्शयिष्यति । ततो राज्येऽभिषिक्तः स्वयं जीवन्मुक्तो<br>
निस्पृहोऽपि सन् कर्माधिकृतजनानां कर्मानुष्ठानेनैव गतिं द्रष्टुं<br>
दर्शयितुं क्रियाकाण्डपरायणो भविष्यतीति परेणान्वयः ॥ ७३ ॥</p>
<p>भविष्यति गतिं द्रष्टुं ज्ञानकर्मसमुच्चयौ ।<br>
यैर्दृष्टो यैः स्मृतो वापि यैः श्रुतो बोधितस्तु यैः ॥ ७४ ॥</p>
<p>ज्ञानकर्मसमुच्चयाधिकारिणां ब्रह्मलोकादिगतिं दर्शयितुं<br>
ज्ञानकर्मसमुच्चयौ च करिष्यतीति शेषः । ज्ञानमत्रोपासनम् । न केवलं<br>
कर्ममार्गप्रवर्तनेन वर्तमानजनमात्रोपकारी किन्तूत्तरकालमपि<br>
स्मरणकीर्तनस्वचरित्रप्रबोधनादिना स्वानुगतानां भक्तानां जीवन्मुक्तिसुखप्रद<br>
इत्याह - यैरिति ॥ ७४ ॥</p>
<p>सर्वावस्थागतानां तु जीवन्मुक्तिं प्रदास्यति ।<br>
इति कार्यमशेषेण त्रैलोक्यस्य ममापि हि ॥ ७५ ॥</p>
<p>सर्वावस्थासु गतानां भक्त्या अनुगतानाम् ॥ ७५ ॥</p>
<p>अनेन रामचन्द्रेण पुरुषेण महात्मना ।<br>
नमोऽस्मै जितमेवैते कोऽप्येवं चिरमेधताम् ॥ ७६ ॥</p>
<p>अनेन महात्मना रामचन्द्रेण इति वर्णितप्रकारेण त्रैलोक्यस्य ममापि हितं कार्यमिति<br>
पूर्वत्रान्वयः । इदानीं श्रीविश्वामित्रः सामाजिकानां रामभक्तिं वर्धयन्नाह</p>
<ul>
<li>नम इति । हे जनाः एते यूयमस्मै रामाय नमस्कुरुत । तन्नमस्कारमात्रेण<br>
भवद्भिः सर्वं जेतव्यं जितमेव न साधनान्तरमपेक्षणीयमित्यर्थः । युष्माकं<br>
मध्ये कोऽपि पुरुषधौरेय एवं श्रीराम इव जीवन्मुक्तश्चिरं<br>
निर्विकल्पसमाधिविश्रान्तिं प्राप्तः । सुखमेधतां वर्धताम् ॥ ७६ ॥</li>
</ul>
<p>श्रीवाल्मीकिरुवाच ।</p>
<p>इति श्रुत्वा च ते सर्वे विश्वामित्रेण भाषितम् ।<br>
सिद्धाश्च वरयोगीन्द्रा वसिष्ठप्रमुखाः पुनः ॥ ७७ ॥</p>
<p>रामाङ्घ्रिपद्मरजसामादरस्मरणास्थिताः ।<br>
दूरश्रुतोत्तरकथाः कथया मैथिलीपतेः ॥ ७८ ॥</p>
<p>दूराद्दुर्लभा श्रुता उत्तरचरित्ररूपा रामकथा यैस्तथाविधाः सन्तो<br>
रामाङ्घ्रिपद्मरजसामादरे । नमस्कारे इति यावत् । सदा रामस्मरणे च आस्थिता<br>
आस्थावन्तो बभूवुरिति शेषः । वसिष्ठो मैथिलीपतेः कथया श्रुतया न सन्तुतोष न<br>
तृप्तो बभूव ॥ ७८ ॥</p>
<p>न सन्तुतोष भगवान्वसिष्ठोऽन्ये महर्षयः ।<br>
गुणान्गुणनिधेस्तस्य ब्रुवन्नाकर्णयञ्छ्रुतम् ॥ ७९ ॥</p>
<p>एवमन्ये महर्षयश्च न सन्तुतुषुः । भूयः श्रोतुमुत्कण्ठिताः सर्वे<br>
बभूवुरित्यर्थः । अत एव ते तस्य गुणान्परोक्तानाकर्णयन् स्वयं श्रुतं चान्यान्प्रति<br>
ब्रुवन्नब्रुवन् । लङ्यडभावश्छान्दसः ॥ ७९ ॥</p>
<p>विश्वामित्रमुनिं प्राह वसिष्ठो भगवानृषिः ।</p>
<p>श्रीवसिष्ठ उवाच ।</p>
<p>ब्रूहि विश्वामित्र मुने रामो राजीवलोचनः ।<br>
कोऽयमभूद्बुधः किं वा मनुष्यो वाथ राघवः ॥ ८० ॥</p>
<p>ब्रूहि श्रोतृजनं प्रति व्यक्तं वद । अयं रामो जन्मनः प्राक्कोऽभूत् किं वा बुधो<br>
देवः अथवा मनुष्य इत्यज्ञजनाभिप्रायानुसारी प्रश्नः ॥ ८० ॥</p>
<p>विश्वामित्र उवाच ।</p>
<p>अत्रैव कुरु विश्वासमयं स पुरुषः परः ।<br>
विश्वार्थमथिताम्भोधिर्गम्भीरागमगोचरः ॥ ८१ ॥</p>
<p>विश्वामित्रोऽप्यज्ञजनानुसारेणोत्तरमाह - अत्रैवेति । हे जन त्वमत्रास्मिन् राम एव<br>
साक्षाद्भगवान्वासुदेव इति विश्वासं कुरु । स पुराणः परः पुरुषः । स कः ।<br>
विश्वार्थं मथितोऽम्भोधिः क्षीरार्णवो येन सः । गम्भीराणान्न्<br>
गूढाशयानामागमानामुपनिषदां तत्त्वगोचरो नान्यप्रमाणस्येत्यर्थः ॥ ८१ ॥</p>
<p>परिपूर्णपरानन्दः समः श्रीवत्सलाञ्छनः ।<br>
सर्वेषां प्राणिनां रामः प्रदाता सुप्रसादितः ॥ ८२ ॥</p>
<p>प्रदाता सर्वपुरुषार्थानामिति शेषः । सुष्ठुभक्त्या प्रसादितः ॥ ८२ ॥</p>
<p>अयं निहन्ति कुपितः सृजत्ययमसत्सकान् ।<br>
विश्वादिर्विश्वजनको धाता भर्ता महासखः ॥ ८३ ॥</p>
<p>असत्समाः [असतः सतः कायन्ते इति पाठः ।] कायन्ते कीर्त्यन्त इत्यसत्सका<br>
[छान्दसः पृषोदरादिर्वायं प्रयोगः ।] मिथ्यार्थास्तान् ॥ ८३ ॥</p>
<p>अयं व्युत्क्रान्तनिःसारमृदुसंसारधूर्तकैः ।<br>
आनन्दसिन्धुर्विततो वीतरागैर्विगाह्यते ॥ ८४ ॥</p>
<p>व्युत्क्रान्ता विचारबाधिताः निःसाराः मृदवश्च संसाराः कार्यकारणबन्धा<br>
यैस्तथाविधैर्धूर्तकैर्जगद्वञ्चकैर्वीतरागैर्यतिभिरानन्दसिन्धुर्विगाह्यते<br>
प्रविश्यते ॥ ८४ ॥</p>
<p>क्वचिन्मुक्त इवात्मस्थः क्वचित्तुर्यपदाभिधः ।<br>
क्वचित्प्रणीतप्रकृतिः क्वचित्तत्स्थः पुमानयम् ॥ ८५ ॥</p>
<p>अयमेव ज्ञानमुक्तो नित्यमुक्तो मायानियन्ता मायान्तर्बद्धश्चेति चतुर्धा स्थित<br>
इत्याह - क्वचिदिति ॥ ८५ ॥</p>
<p>अयं त्रयीमयो देवस्त्रैगुण्यगहनातिगः ।<br>
जयत्यङ्गैरयं षड्भिर्वेदात्मा पुरुषोऽद्भुतः ॥ ८६ ॥</p>
<p>त्रयीमयो वेदशरीरः । अङ्गैः शिक्षाकल्पादिभिः । वेदानामात्मा<br>
पारमार्थिकस्वरूपभूतः ॥ ८६ ॥</p>
<p>अयं चतुर्बाहुरयं विश्वस्रष्टा चतुर्मुखः ।<br>
अयमेव महादेवः संहर्ता च त्रिलोचनः ॥ ८७ ॥</p>
<p>चतुर्बाहुः पालको विष्णुः ॥ ८७ ॥</p>
<p>अजोऽयं जायते योगाज्जागरूकः सदा महान् ।<br>
बिभर्ति भगवानेतद्विरूपो विश्वरूपवान् ॥ ८८ ॥</p>
<p>योगान्मायाशक्तिसम्बन्धात् । मोहनिद्रानावृतत्वात्सदा जागरूकः ॥ ८८ ॥</p>
<p>विजयो विक्रमेणेव प्रकाश इव तेजसा ।<br>
प्रज्ञोत्कर्षः श्रुतेनेव सुपर्णेनायमुह्यते ॥ ८९ ॥</p>
<p>यथा विक्रमेण पराक्रमेणावश्यभावी विजय उह्यते प्राप्यते तेजसा यथा प्रकाशो<br>
भास्वररूपं उह्यते ध्रियते यथा श्रुतेन शास्त्रेण प्रज्ञोत्कर्ष उह्यते प्राप्यते<br>
तद्वदयं सुपर्णेन गरुडेनेत्यर्थः ॥ ८९ ॥</p>
<p>अयं दशरथो धन्यः सुतो यस्य परः पुमान् ।<br>
धन्यः स दशकण्ठोऽपि चिन्त्यश्चित्तेन योऽमुना ॥ ९० ॥</p>
<p>अमुना रामेण यश्चित्तेन ममायं प्रतियोद्धेति चिन्त्यश्चिन्तनार्हः सम्पन्नः ॥ ९० ॥</p>
<p>हा स्वर्गममुना शून्यं हा पातालादिहागतः ।<br>
तस्यागमादयं लोको मध्यमः श्रेष्ठतां गतः ॥ ९१ ॥</p>
<p>विष्णुदेहेनामुना शून्यं स्वर्गं हा स्वर्गस्य शोच्यतेत्यर्थः ।<br>
अभितःपरितःसमयानिकषाहाप्रतियोगेऽपि इति षष्ठ्यर्थे द्वितीया । एवं शेषमूर्तिरयं<br>
पातालाल्लक्ष्मणात्मना इहागतः । तथा च पातालस्यापि शोच्यतेत्यर्थः ॥ ९१ ॥</p>
<p>राम इत्यवतीर्णोऽयमर्णवान्तःशयः पुमान् ।<br>
चिदानन्दघनो रामः परमात्मायमव्ययः ॥ ९२ ॥</p>
<p>निगृहीतेन्द्रियग्रामा रामं जानन्ति योगिनः ।<br>
वयं त्ववरमेवास्य रूपं रूपयितुं क्षमाः ॥ ९३ ॥</p>
<p>रूपयितुन्न् निरूपयितुं द्रष्टुं च ॥ ९३ ॥</p>
<p>रघोरघोच्छेदकरो भगवानिति शुश्रुम ।<br>
वसिष्ठ कृपया त्वं हि व्यवहारपरं कुरु ॥ ९४ ॥</p>
<p>वंशोऽवतारेण रघुरप्यनेन पावित इत्याह - रघोरिति । शुश्रुम इति<br>
क्रादिनियमान्नेट् । लिटि मसो मादेशाभावश्छान्दसः ॥ ९४ ॥</p>
<p>श्रीवाल्मीकिरुवाच ।</p>
<p>इत्युक्त्वावस्थितस्तूष्णीं विश्वामित्रो महामुनिः ।<br>
वसिष्ठस्तु महातेजा रामचन्द्रमभाषत ॥९५ ॥</p>
<p>श्रीवसिष्ठ उवाच ।</p>
<p>राम राम महाबाहो महापुरुष चिन्मय ।<br>
नायं विश्रान्तिकालो हि लोकानन्दकरो भव ॥ ९६ ॥</p>
<p>यावल्लोकपरामर्शो निरूढो नास्ति योगिनः ।<br>
तावद्रूढसमाधित्वं न भवत्येव निर्मलम् ॥ ९७ ॥</p>
<p>अधिकारनिष्पादनलक्षणो लोकानां परामर्शो यावन्न निरूढो न निष्पन्नः न<br>
भवति युक्तमिति शेषः ॥ ९७ ॥</p>
<p>तस्माद्राज्यादिविषयान्पर्यालोक्य विनश्वरान् ।<br>
देवकार्यादिभारांश्च भज पुत्र सुखी भव ॥ ९८ ॥</p>
<p>पर्यालोक्य कञ्चित्कालमनुभूय देवकार्यादीनधिकारभारांश्च पर्यालोक्य<br>
पश्चात्समाधिं भजेत्यर्थः ॥ ९८ ॥</p>
<p>श्रीवाल्मीकिरुवाच ।</p>
<p>इत्युक्तोऽपि यदा रामः किञ्चिन्नोचे लयं गतः ।<br>
तदा सुषुम्नया सोऽपि विवेश हृदयं शनैः ॥ ९९ ॥</p>
<p>यदा राम इति गुरुणा उक्तोपि लयं ब्रह्मैक्यन्न् गतो<br>
बाह्यार्थश्रवणाभावाद्वागादिकरणचेष्टोपरमाच्च न किञ्चिदूचे तदा स<br>
वसिष्ठस्तच्छरीरं सङ्कल्पेन प्रविश्य तदीयसुषुम्नानाड्या<br>
शनैर्हृदयपुण्डरीकं विवेश । प्रविश्य तदीयं विलीनं जीवोपाधिं लिङ्गं<br>
घनीकृत्य बीजान्तः प्रविष्टो वायुस्तदन्तर्गतमङ्कुरमिव बहिराचकर्षेति यावत् ॥ ९९<br>
॥</p>
<p>शक्तिप्राणमनःप्रसक्तिकरणो जीवः प्रकाशात्मको<br>
नाडीरन्ध्रसुपुष्टसर्वकरणः प्रोन्मील्य नेत्रे शनैः ।<br>
दृष्ट्वोत्कृष्टवसिष्ठमुख्यविदुषो निर्मुक्तसर्वैषणः<br>
कृत्याकृत्यविचारणादिरहितः सर्वान्प्रतीक्ष्य स्थितः ॥ १०० ॥</p>
<p>तस्य बहिराकर्षणे तदाविर्भावक्रमेण तत्र चिदाभासाभिव्यक्त्या तत्कृतं<br>
क्षेत्रप्रकाशबाह्यार्थदर्शनादिक्रममाह - शक्तीति । प्रथमं<br>
प्राणादिबीजभूतायामाधारशक्तौ ततः प्राणाविर्भावे तेषु ततो मनस आविर्भावे<br>
तस्मिंश्च प्रसक्तिश्चिदाभासभावेनानुप्रवेशस्तं करोतीति<br>
शक्तिप्राणमनःप्र्सक्तिकरणः । अत एव तत्प्रकाशात्मकस्तदुपाधिको जीवः<br>
प्राणद्वारा सर्वनाडीरन्ध्रेष्वनुप्रविश्य सुपुष्टान्याविष्कृतानि सर्वाणि<br>
ज्ञानकर्मेन्द्रियलक्षणानि करणानि येन तथाविधः सन् शनैर्नेत्रे प्रोन्मील्य<br>
बहिरुत्कृष्टान् पूज्यान् वसिष्ठमुख्यान् विदुषो दृष्ट्वा स्वयं<br>
कृतकृत्यत्वान्निर्मुक्तसर्वैषणः अत एव कृत्यस्यावश्यकर्तव्यस्य अकृत्यस्य<br>
त्याज्यस्य च व्यवहारस्य विचारणया गुणदोषचिन्तया<br>
आदिपदात्तत्प्रयुक्तहानोपादानादिवृत्त्या च रहितः सन्नीदृशं मामेते किं<br>
वक्ष्यन्तीति सर्वान्प्रतीक्ष्य स्थित इत्यर्थः ॥ १०० ॥</p>
<p>श्रुत्वा वसिष्ठवचनं गुरुवाक्यमिति स्वयम् ।<br>
श्रुत्वा प्रोवाच भगवान्रामचन्द्रः समाहितः ॥ १०१ ॥</p>
<p>तदनन्तरं इति प्रागुक्तं राम राम महाबाहो इत्यादिवसिष्ठवचनं पुनस्तेनैव<br>
श्रावितं श्रुत्वा इदं गुरुवाक्यमनुल्लङ्घ्यमिति<br>
पितृभ्रातृबन्ध्वादिप्रार्थनामपि श्रुत्वा भगवान्सर्वज्ञः ।<br>
स्वावतारप्रयोजनज्ञ इति यावत् । तदभ्युपगमेन समाहितः सन् प्रोवाचेत्यर्थः ॥ १०१ ॥</p>
<p>श्रीराम उवाच ।</p>
<p>न विधेर्न निषेधस्य त्वत्प्रसादादयं प्रभुः ।<br>
तथापि तव वाक्यं तु करणीयं हि सर्वदा ॥ १०२ ॥</p>
<p>वेदागमपुराणेषु स्मृतिष्वपि महामुने ।<br>
गुरुवाक्यं विधिः प्रोक्तो निषेधस्तद्विपर्ययः ॥ १०३ ॥</p>
<p>विधिरवश्यानुष्ठेयोऽर्थः । तद्विपर्ययस्तदतिक्रमणं तु निषेधः । अवश्यहेय<br>
इत्यर्थः … १०३ ॥</p>
<p>इत्युक्त्वा चरणौ तस्य वसिष्ठस्य महात्मनः ।<br>
शिरसा धार्य सर्वात्मा सर्वान्प्राह घृणानिधिः ॥ १०४ ॥</p>
<p>इदानीं श्रीरामः परमपुरुषार्थदानरूपस्य गुरुकृतोपकारस्य<br>
निष्कृतिमन्यामपश्यन् स्वशिरसि तच्चरणधारणव्याजेन स्वं गुरवे समर्प्य<br>
सर्वजनेभ्यः सर्वोत्कृष्टं ज्ञानमाहात्म्यं गुरुमाहात्म्यं च स्वयन्न्<br>
प्रत्यक्षमनुभूतन्न् विश्वासदार्ढ्यायोपदिष्टवानित्याह - इत्युक्त्वेति ॥ १०४ ॥</p>
<p>श्रीराम उवाच ।</p>
<p>सर्वे शृणुत भद्रं वो निश्चयेन सुनिश्चितम् ।<br>
आत्मज्ञानात्परं नास्ति गुरोरपि च तद्विदः ॥ १०५ ॥</p>
<p>तद्विद आत्मविद इति गुरुविशेषणम् । तदात्मतत्त्वं गुरूपदेशाद्वेत्तीति तद्विदः<br>
शिष्यस्य गुरोः परं नास्तीति वा ॥ १०५ ॥</p>
<p>सिद्धादय ऊचुः ।</p>
<p>रामैवमेव सर्वेषां मनसि स्थितिमागतम् ।<br>
त्वत्प्रसादाच्च सकलं संवादेन दृढीकृतम् ॥ १०६ ॥</p>
<p>स्थितिं निश्चयम् । संवादेन एतद्ग्रन्थलक्षणेन त्वदुक्तिसंवादेन च ॥ १०६ ॥</p>
<p>सुखी भव महाराज रामचन्द्र नमोऽस्तु ते ।<br>
वसिष्ठेनाप्यनुज्ञाता गच्छामोऽद्य यथागतम् ॥ १०७ ॥</p>
<p>श्रीवाल्मीकिरुवाच ।</p>
<p>एवमुक्त्वा गताः सर्वे रामसंस्तवने रताः ।<br>
रामचन्द्रस्य शिरसि पौष्पी वृष्टिः पपात ह ॥ १०८ ॥</p>
<p>एतत्ते सर्वमाख्यातं रामचन्द्रकथानकम् ।<br>
अनेन क्रमयोगेन भरद्वाज सुखी भव ॥ १०९ ॥</p>
<p>रामचन्द्रस्य जीवन्मुक्तिविश्रान्तिपर्यन्तसंवादकथालक्षणमानकं<br>
सञ्जीवनममृतमिति यावत् ॥ १०९ ॥</p>
<p>इति रघुपतिसिद्धिः प्रोदिता या मया ते वरमुनिवचनालीरत्नमालाविचित्रा ।<br>
निखिलकविकुलानां योगिनां सेव्यरूपा परमगुरुकटाक्षान्मुक्तिमार्गं ददाति<br>
॥ ११० ॥</p>
<p>उपसंहरति - इतीति । वरमुनेर्वसिष्ठस्य वचनपङ्क्तिलक्षणया रत्नमालया<br>
विचित्रा भूषिता इति उक्तरूपा रघुपतेर्जीवन्मुक्तिसिद्धिर्या मया तुभ्यं प्रोदिता प्रोक्ता<br>
निखिलानां कविकुलानां योगिनां च सेव्यरूपा सा परमगुरुकटाक्षाच्छ्रवणादिना<br>
सेविता सती मुक्तिमार्गं प्रागुक्तभूमिकाक्रमं ददात्यारोपयतीत्यर्थः ॥ ११० ॥</p>
<p>य इमं शृणुयान्नित्यं विधिं रामवसिष्ठयोः ।<br>
सर्वावस्थोऽपि श्रवणान्मुच्यते ब्रह्म गच्छति ॥ १११ ॥</p>
<p>विधिं संवादप्रकारम् ।<br>
मोहमालिन्यरागद्वेषमहापातकोपपातकादिसर्वदोषाव्स्थायुक्तोऽपि पुरुषः<br>
श्रवणादेव सर्वैर्दोर्षैर्मुच्यते शान्त्यादिगुणप्राप्तिकमेण ब्रह्म गच्छति प्राप्नोति<br>
किं पुनरधिकारीत्यर्थः ॥ १११ ॥</p>
<p>इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिंशत्साहस्र्यां<br>
संहितायां बालकाण्डे मोक्षोपायेषु निर्वाणप्रकरणे पूर्वार्धे ब्रह्मदर्शने<br>
रामव्युत्थानं नामाष्टाविंशत्युत्तरशततमः सर्गः ॥ १२८ ॥</p>
<p>इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे<br>
रामव्युत्थानं नामाष्टाविंशत्युत्तरशततमः सर्गः ॥ १२८ ॥</p>
<p>इति<br>
श्रीमत्परमहंसपरिव्राजकाचार्यवर्यश्रीमत्सर्वज्ञसरस्वतीपूज्यपादशिष्यश्रीरा<br>
मचन्द्रसरस्वतीपूज्यपादशिष्यश्रीगङ्गाधरेन्द्रसरस्वत्याख्यभिक्षोः शिष्येण<br>
श्रीमदानन्दबोधेन्द्रसरस्वत्याख्यभिक्षुणा विरचिते<br>
श्रीवासिष्ठमहारामायणतात्पर्यप्रकाशे निर्वाणप्रकरणस्य पूर्वार्धं<br>
सम्पूर्णम् ॥</p>
<p>समाप्तमिदं निर्वाणप्रकरणस्य पूर्वार्धम् ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/AgamaH/hinduism/branches/brAhma/yoga-vAsiShTha-shAstram/Ananda-bodhendra-TIkA/6_nirvANa-prakaraNam/1/">१ </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: १</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  

  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/AgamaH/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/AgamaH/actions/workflows/build.yml"><img src="https://github.com/vishvAsa/AgamaH/actions/workflows/build.yml/badge.svg"> Built </a> on 2021 Oct 12 12:37:05 UTC. (<a href="http://google.com/search?q=12%3a37%3a05%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
