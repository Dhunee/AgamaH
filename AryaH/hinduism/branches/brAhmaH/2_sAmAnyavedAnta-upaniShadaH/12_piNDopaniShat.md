+++
title = "१२ पिण्डोपनिषत्"

+++
२९

ॐ देवता ऋषयः सर्वे ब्रह्माणमिदमब्रुवन् । 
मृतस्य दीयते पिण्डं कथं गृह्णन्त्यचेतसः ॥ 
भिन्ने पञ्चात्मके देहे गते पञ्चसु पञ्चधा । 
हंसस्त्यक्त्वा गतो देहं कस्मिन् स्थाने व्यवस्थितः ॥ 
 
.३० 
सामान्यवेदान्त - उपनिषदः 
त्र्यहं वसति तोयेषु त्र्यहं वसति चाग्निषु । त्र्यहमाकाशगो भूत्वा दिनमेकन्तु वायुगः ॥ प्रथमेन तु पिण्डेन कलानां तस्य सम्भवः । द्वितीयेन तु पिण्डेन मांसत्वक्च्छोणितोद्भवः ॥ तृतीयेन तु पिण्डेन मतिस्तस्याभिजायते । चतुर्थेन तु पिण्डेन अस्थि मज्जा प्रजायते ॥ पञ्चमेन तु पिण्डेन हस्ताङ्गुल्यः शिरो मुखम् । षष्ठेन कृतपिण्डेन हृत्कण्ठं तालु जायते ॥ सप्तमेन तु पिण्डेन दीर्घमायुः प्रजायते । अष्टमेन तु पिण्डेन वाचं पुष्यति वीर्यवान् ॥ नवमेन तु पिण्डेन सर्वेन्द्रियसमाहृतिः । दशमेन तु पिण्डेन भावनं प्लावनं तथा । पिण्डे पिण्डे शरीरस्य पिण्डदानेन सम्भवः ॥ 
इति पिण्डोपनिषत् समाप्ता 