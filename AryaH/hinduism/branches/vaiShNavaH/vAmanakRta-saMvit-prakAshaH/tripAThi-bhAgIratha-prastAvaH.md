+++
title = "त्रिपाठि-भागीरथ-प्रस्तावः"
+++
संवित्प्रकाशः  
सम्पादकः  
डॉ० भागीरथप्रसादत्रिपाठी 'वागीशः शास्त्री'   
निवेशकः, अनुसन्धानसंस्थानस्य  
सम्पूर्णानन्दसंस्कृतविश्वविद्यालये  
वाराणस्याम्

सम्पूर्णानन्दसंस्कृतविश्वविद्यालयः  
वि० सं० २०५०


DR BHAGIRATHA PRASADA TRIPATHI VAGISA SASTRI   
Director, Research Institute  
Sampurnanand Sanskrit University  
Varanasi

अनुसन्धान - प्रकाशन- पर्यवेक्षकः- निदेशकः, अनुसन्धान संस्थानस्य  सम्पूर्णानन्द-संस्कृत-विश्वविद्यालये  
वाराणसी ।



प्रास्ताविकम्

संवित्प्रकाशाख्योऽयं ग्रन्थः काश्मीरिकेण विपश्चिद्-अपश्चिमेन वामनदत्तेन प्राणायि । तेनैतस्मिन् ग्रन्थे सर्वत्र विष्णुर् अभ्युपगतः परमतत्त्वरूपतया । एवं सत्यपि वामनदत्तः सादरं स्मर्यते काश्मीर-शैव-दर्शन-लब्ध-वर्णैः । प्रत्य्-अभिज्ञा-दर्शन-सूरिणा श्रीमद्-अभिनव-गुप्त-पादेन स्वकीये 'तन्त्रालोक'-नामके ग्रन्ये ( ५,१५५ ) संवित्-प्रकाश-स्थित-श्लोकोद्धरणावसरे तद्-उक्ति गुरु-भाषिततया ऽङ्गीकृतवता सप्रश्रयं सभाजितो वामनदत्तः । गुरु-भाषित-शब्दं व्याख्याति तट्टीकाकारो जयरथः -- ' गुरुभिः = वामनदत्ताचार्येण भाषितम् इति संवित्प्रकाशे' ।

तन्त्रालोकीये इलोकान्तरे यत्राभिनवगुप्तपादेन स्वगुरूणां प्रशंसा समुदीर्यते, तत्र तन्मध्ये वामनकाभिधः कश्चिदभिष्ट्रयते कृतो । पूर्वोद्धरणपरामर्शेन संवित्प्रकाश- विभावयिता वामनदत्त एवासौ भवेदिति पायंते निश्चेतुं यथायथम् । एवं तावदेतस्य जीवनकालो नूनं श्रीमदभिनवगुप्तपादेभ्यः प्राक्तनो दशम्या माहोस्विदेकादश्यां खोस्तशताब्दयां मन्तव्य:

संवित्प्रकाशस्याद्वयवादे काश्मीरशैवाद्वयशासनस्य स्पष्टं विलोक्यते प्रभावः । आदिशेषकृताधारकारिकाद्वैतवादस्य संवित्प्रकाशाद्वैतवादेन सार्धं विहिते तौल्ये वामन- दत्तीयाद्वयवादस्यासाधारणानि लक्षणानि प्रकटीभवन्ति । आदिशेषस्याद्वयवादस्तावदद्वैत- वेदान्तानुगुण्यादितो व्यपवृक्तः । यद्यप्यादिशेषमतानुसारेण परतत्त्वं मायेश्वरो विष्णु- रूरीक्रियते, तथाप्यसावद्वैतवेदान्तवादीव जगतो मिथ्यात्वमुद्घोषयति । यद्यपि वामन- दत्तोऽपि विष्णोः परत्वमामनति, तथापि तन्मतानुसारेण जगतो मिथ्यात्वं नास्ति । एवं सत्यपि तदीयमस्तित्वं वेदकस्यायत्तं तिष्ठति वेदकेन विना वेद्यस्यासम्भाव्यात् ।

वस्तुतस्तु सर्वत्र सदैव वेद्यवेदकैकत्वं चकास्ति | संविदस्तु बहिर्मुखत्वहेतुत्वाद् विकल्पनाशक्तिप्रभावेण वेद्यवेदकभेदः परिलक्ष्यते । विष्ण्वनुग्रहेण यदा कश्चन योगी स्वसंवित्ति वेदकं प्रत्यन्तर्मुखीं विधाय 'अहं वेदक:' इत्यहंकृति परिहरति, तदा विष्णोः शुद्धः संवित्प्रकाशो वेद्यवेदकभेदविनिर्मुक्तो निश्शेषवस्तुषु विश्वरूपेण स्वत आविर्भवति । अतो मिथ्यात्वमबिभ्रतो जगतो विष्णुत्वेनावस्थानं प्रतिपद्यते । एवमपि नानात्वं नास्तीत्यस्माद्धेतोर्विवर्तवादः परिणामवादश्चेति पक्षद्वयं शक्यमभ्युपगन्तुम् । तदुक्त वामनदत्तेन (१, १०४; १०६ ) -

( २ )

अतिनिर्मलबोधैकरूपे

विवर्तपरिणामाभ्यां

देहपरिग्रहः ।

द्वाभ्यामप्युपपद्यते ॥

विवर्तेऽप्यतथारूपस्तथा भासित्वमच्युत ।

परिणामे स एव त्वं सुवर्णमिव कुण्डले । इति ।

विष्णुश्चित्प्रकाशस्वभावः सर्वेषां वस्तूनां प्रकाशको मतः । तदुक्तं श्वेताश्वतरो-

पनिषदि (६, १४) -

न तत्र

तमेव

सूर्यो भाति न चन्द्रतारकं नेमा विद्युतो भान्ति कुतोऽयमग्निः ।

भान्तमनुभाति

सर्वं

तस्य भासा सर्वमिदं विभाति ॥ इति ।

विष्णोः प्रकाश्यरूपेणापि विद्यमानत्वादसौ केवलं प्रकाशक एव नास्ति । तदुक्तं संवित्प्रकाशे (१,११) -

तदात्मकत्वं भावानां विवदन्ते न केचन ।

यत्प्रकाश्यदशां यातो नाप्रकाशः प्रकाशते ॥ इति ।

यथा काश्मीरीयाद्वयशैवदर्शनवादिनः शिवस्य प्रकाशात्मकत्वमुद्धोषयन्ति तथैव वामनदत्तोऽपि प्रतिपादयति विष्णोः स्वरूपम् । तस्माद् वामनदत्तस्य सिद्धान्तः काश्मीरिक शैवदर्शननीकाशो विभाति, न त्वद्वैतवेदान्तसन्निभः । प्रकारान्तरेणापि तदीयस्य सिद्धान्तस्य काश्मीरिकशैव सिद्धान्तसादृश्यमुपपद्यते । तथाहि - विष्णुः स्वातन्त्र्यशक्तिमान् सर्वत्र विश्वस्वरूपतया विजृम्भत इति वादः । यद्यपि पाञ्चरात्र- संहितास्वपि विराजते वाद एषः, तथापि वामनदत्तीयः सिद्धान्तोऽद्वयवादिशेवमतेन सममेव सादृश्यं बिर्भात ।

वामनदत्तमतानुसारेण विष्णोश्चतुर्व्यूहात्मकस्य प्रमातृमेयमानरूपता वर्तते । अनेन चतुष्कात्मकरूपेण संवित्स्वरूपः परमार्थः सर्वत्र प्रकटो विलसति । अयं वादः खलु काश्मीरशैवदर्शनस्य समाम्नायते । एवमेव महानयसिद्धान्त उररीकृतो वामनदत्तेन । तस्मादसौ महानयस्य परमदेवतां कालकर्षिणीं स्तौति संवित्प्रकाश ( ४, १२-१३ ) –

॥

एका सा विविधावस्था चराचरतया स्थिता । द्विषट्कपत्त्रं सा पक्षं कालमाधारमाश्रिता ॥ व्यज्यते कलनात् तस्याः कालः कालत्वमागतः । सोत्पादक्षयरूपेण भावानां कालकर्षिणी ॥ इति ।

।

एवमेव विमर्श-पराया अपि उल्हेखो न दृश्यते ।

( ३ )

यद्यपि वामनदत्तमतस्य काश्मीरीयशेवमतेन सार्धं नानाविधं सादृश्यमवलोक्यते, तथापि तस्य दर्शने पूर्णाहन्ताभाववादो न विद्यते । अनया दृशा वामनदत्तस्य वादे पाञ्चरात्राद्वयवादविकासस्य जायमानमेकावस्थानं लक्ष्मीतन्त्रानुशीलनाद् विज्ञायते । भूयांसः श्लोकाः संवित्प्रकाशादुद्धृताः सन्ति लक्ष्मीतन्त्रीये चतुर्दशाध्याये । एतेन संवित्प्रकाशाल्लक्ष्मीतन्त्रस्यार्वाचीनत्वं सिध्यति । यद्यपि वामनदत्तेन नाङ्गीकृतः पूर्णाहन्ताभाववाद:, तथापि लक्ष्मीतन्त्रेऽसौ सर्वत्र प्रतिष्ठितः । यथोक्तं तत्रैव लक्ष्मीतन्त्रे ( २, १२-१३ ) –

सर्वावस्थागता देवी

स्वात्मभूतानपायिनी ।

अहन्ता ब्रह्मणस्तस्य साहमस्मि सनातनी ॥ आत्मा स सर्वभूतानामहंभूतो हरिः स्मृतः ।

अहन्ता सर्वभूतानामहमस्मि

सनातनी ॥ इति ।

अन्यच्चापि ( २,१६ ) तत्रैव -

लक्ष्मीनारायणाख्यातमतो

ब्रह्म

सनातनम् ।

प्रसिध्यति ॥ इति ।

अहन्तया समाक्रान्तो ह्यहमर्थः

श्रीमद्भगवद्गीतादर्शनं संवित्प्रकाशस्य तावदुपजीव्यभूतं विलसति । अत्र 'नासतो विद्यते भाव इत्याद्यादेशत: प्रभो ( १,१११ ) इत्यत्र भूमिरापोऽनलो वायुः खं मनो धोरहंकृतिः' ( ६ ५ ) इत्यत्र च तत्रत्यांश्चरणान् स्पष्टतः समुदलेखीद् वामनदत्तः । परवर्तिनि तन्त्रालोकेऽपीयमेव सरणिरङ्गीकृता लक्ष्यते । सप्तमे प्रकरणे 'यज्ञानां जपयज्ञोऽस्मीत्येतद् गीतासु यच्छ्रतम्' इत्यत्र तु वामनदत्तेन गीताग्रन्थो नाम्नैव व्याहृतः ।

शेवदर्शनस्य कश्चित् प्रभावो यथा केषुचन वैष्णवशास्त्रेषु विलोक्यते तथैव वैष्णवमतस्यापि प्रभावः केषुचित् काश्मीरिकेषु शैवशास्त्रेष्वपि स्पष्टं लक्ष्यते । निरीक्ष्यतां पद्यमिदं भास्कराचार्यविरचितस्य कक्ष्यास्तोत्रस्य -

ज्ञानं प्रशान्तं तव बोधवृत्तिरैश्वर्यमुद्यत्प्रसरा परेषाम् । प्रकाशनं प्रत्यपि योग्यरूपा भक्तिर्बहिः स्थैर्यवती बलं सा ॥ उत्पन्नबाह्यप्रसरा तु वीर्यं तेजश्च बाह्यानवभासयन्ती । षोढेत्थमेकैव तव स्वशक्तिर्बाह्याविमर्शात् तु भवेदविद्या ॥

भास्कराचार्यो यद्यपि वैष्णवमतानुसारी वर्तते, तथाप्यत्रासौ विष्णोः शक्ति- वच्छिवस्य शक्तिमपि विवृणोति ज्ञानशक्त्यैश्वर्यं बलवीर्यतेजोरूपतया । भगवदुत्पलाचार्य- प्रणीतायां स्पन्दप्रदीपिकायां तु वैष्णव मतप्रभावस्य विशेषतो दर्शनं जायते । तत्र

( ४ )

स्थाने स्थाने समुद्धियन्ते संवित्प्रकाशस्य श्लोकाः । यद्यपि भगवानुत्पलाचार्यो वामन- दत्तवत् काश्मीरको ब्राह्मण आसीत्, तथापि स वैष्णववामनदत्तवै सादृश्येन शिवमिष्ट- देवतया समाराधयामास । एवं सत्यपि पाञ्चरात्रसंहितानां प्रामाण्यमसौ शैवागम- वदेवाङ्गीकुरुते स्म । यथा स्पन्दकारिकासु पूर्णाहन्ताभावो नास्ति, तथैव संवित्प्रकाश- मतानुरोधेन तावदहन्ताभावविहीनं परमतत्त्वमुद्धोष्यते ।

अस्या वामनदत्तकृतेरियमाविष्क्रिया शैववैष्णवाद्वयवाद संबन्धविषयकं किमपि गवेषणान्तरं नूनं प्रेरयेदिति विभाव्यते । विशेषतो बुधवरैरहिर्बुध्न्यसंहिता लक्ष्मी- तन्त्रं च मृगणीये । तान्त्रिक वाङ्मयवदिहापि च्छन्दोभाषादिनियमोल्लङ्घनानि सन्ति भूयांसि ।

इदम्प्रथमतयां ग्रन्थस्यास्य प्रकाशनसोभाग्यभाग् भवति सम्पूर्णानन्दसंस्कृत- विश्वविद्यालयः । प्रकाश्यमानादस्मात् संस्करणात् प्राग् वामनदत्तकृते रस्याः केचिदेव श्लोकाः समैक्षिषत काश्मीराद्वय शैवशास्त्रेषूद्धृता लब्धवर्णैः । विशेषतस्तु ते समुद्धृताः सन्ति भगवदुत्पलविभावितायां स्पन्दप्रदीपिकायाम् । यद्यपि तत्र तत्र समुद्धृतैस्तै: श्लोकैर्वामनदत्तीयसिद्धान्तवैशिष्ट्यं साकल्येन विज्ञातुं न प्राभवन् सुधियो जिज्ञासु- जनाश्च, तथापि संवित्प्रकाशग्रन्थस्य गुरुत्वं तेषामविदितं नातिष्ठत् । एवं तावद - साधारणं महिमानमाबिभ्रतोऽस्य सम्पादनं चिरात् प्रतीक्षितमासीदेव |

तस्यास्य हस्तलेख प्रेप्सया विविधग्रन्थालय सूचीपत्त्रविलोकनप्रसङ्गे काशी- हिन्दू विश्वविद्यालयीय पुस्तकालयस्थग्रन्थसूच्यां संवित्प्रकाशस्य मातृकायाः ( सी: ४००३ संख्या कायाः ) दर्शनेन नितरां प्रासीदत् स्वान्तनिशान्तमास्माकम् । इह संस्करणे तस्या: संज्ञा 'B' इति विद्यते । ततः परं ग्नोलीमहोदयद्वारा यस्या अन्यस्या मातृकायाः प्रतिकृतिरासादिता, सा काश्मीरिके श्रीनगरस्थे पुस्तकालये विराजते १९७१ संख्याका । तस्याः संकेत इह 'A' इति संज्ञया विहितोऽस्ति ।

ग्रन्थस्यास्यानुसन्धाने प्रतिलिपीकरणे सम्पादने च साहायकं समर्पयन्तं नेपालीय- तन्त्रग्रन्थसम्पादनयोजनायां मत्सहायकं मदन्तेवासिनं डॉ० मार्कडिच्कोव्स्किमहोदय- माशीराशिभिः सभाजयामि । संवित्प्रकाशस्यास्य प्रकाशनेन विद्वज्जनाः प्रीणयेयुर्जिज्ञासु- जनाश्च नूनमुपकृता भवेयुरिति ध्रुवं प्रत्येति

सुखरात्रौ २०५० वि०  
वाराणस्याम्  
भागीरथप्रसादत्रिपाठी 'वागोशः शास्त्री'

## विषयसूची
विषयाः

- १. प्रथमं प्रकरणम् १ – १४
- २. द्वितीयं प्रकरणम् १५ – २१
- ३. तृतीयं प्रकरणम् २२- २८
- ४. चतुर्थं प्रकरणम् २९-३९
- ५. पञ्चमं प्रकरणम् ४०-४९
- ६. षष्ठं प्रकरणम् ५०-५२
- ७. सप्तमं प्रकरणम् ५३
