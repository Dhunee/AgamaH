+++
title = "गीतार्थ-सङ्ग्रहः"
+++

<details><summary>विस्तारः (द्रष्टुं नोद्यम्)</summary>

श्रीमन्निगमान्तमहादेशिकविरचिता गीतार्थसंग्रहरक्षा।  
श्रीमान्वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥

मानत्वं भगवन्-मतस्य महतः पुंसस् तथा निर्णयस्  
तिस्रस् सिद्धय आत्म-संविद्-अखिलाधीशान् अतत्त्वाश्रयाः ।  
गीतार्थस्य च सङ्ग्रहः स्तुतियुगं श्रीश्रीशयोर् इत्य् अमून्  
यद्-ग्रन्थान् अनुसन्दधे यतिपतिस् तं यामुनेयं नुमः ॥1॥

श्रीमद्-वेङ्कटनाथेन  
यथा-भाष्यं विधीयते ।  
भगवद्-यामुनेयोक्त-गीता-  
सङ्ग्रह-रक्षणम् ॥2॥

> 'तत्त्वं जिज्ञासमानानां  
हेतुभिस् सर्वतोमुखैः ।  
तत्त्वम् एको महा-योगी  
हरिर्नारायणः परः ॥'  
(भा.शा.347.83) 

> 'आलोड्य सर्वशास्त्राणि  
> विचार्य च पुनः पुनः ।  
> इदमेकं सुनिष्पन्नं  
> ध्येयो नारायणस् सदा ॥'  
> (ना.पु. 18.34) 

इत्यादिभिस् तत्त्व-हित-रूपं समस्ताध्यात्म-शास्त्रार्थ-सारं महर्षयस् सञ्जगृहुः ।  
तद् एतद् उभयं सर्वोपनिषत्-सार-सङ्कलनात्मिकायां भगवद्गीतायां प्रतिपाद्यतया प्रदर्शयन्  
तत्राप्य् उपनिषदां तत्त्व-प्राधान्यस्य शारीरके सूत्रितत्वाद्  
इहापि तत्प्रधानतया व्यपदिशति ॥

(यत्-पदाम्भो-रुह-ध्यान-  
विध्वस्ताशेष-कल्मषः ।  
वस्तुताम् उपयातोऽहं  
यामुनेयं नमामि तम् ॥)
</details>


## ०१ शास्त्रार्थः
<details open><summary>विश्वास-प्रस्तुतिः</summary>

स्व-धर्म-ज्ञान-वैराग्य-  
साध्य-भक्त्येक-गोचरः ।  
**नारायणः** परं ब्रह्म  
गीता-शास्त्रे **समीरितः** ॥1॥
</details>

<details><summary>English</summary>

In the Scripture known as the Bhagavad Gita, Narayana, the Supreme Brahman is declared.
He is attainable by Bhakti alone, which is to be brought about by the observance of one's own Dharma, acquisition of knowledge and renunciation of attachment.
</details>

<details><summary>विस्तारः (द्रष्टुं नोद्यम्)</summary>

स्वे धर्माः स्वधर्माः - स्ववर्णाश्रमनियतशास्त्रार्थाः, 'स्वे स्वे कर्मण्यभिरतस्संसिद्धिं लभते नरः' (18.45) इति हि गीयते । स्वस्य धर्म इति समासेऽप्ययमेवार्थः । ज्ञानमत्र परशेषतैकरसयथावस्थितात्मविषयम् । वैराग्यं - परमात्मव्यतिरिक्तेषु सर्वेषु विरक्तिः, 'परमात्मनि यो रक्तो विरक्तोऽपरमात्मनि' (बार्ह. स्मृ) इति मुमुक्षोः स्वभावप्रतिपादनात् । तथा च पातञ्जलयोगानुशासनसूत्रं - 'दृष्टानुश्रविकविषयवितृष्णस्य वशीकारसंज्ञा वैराग्यं' (यो.सू. 1.15) इति । कर्मयोगपरिकरभूतस्यापि वैराग्यस्य पृथगुपादानमपवर्गस्य तदन्वयव्यतिरेकानुविधायित्वेन तत्प्राधान्यज्ञापनार्थं, कन्दभूतरागनिवृत्त्या तन्मूलक्रोधादिसमस्तदोषनिवृत्तिज्ञापनार्थञ्च । तत्र स्वधर्मज्ञानयोः प्रथमं कर्मयोगज्ञानयोगरूपेणावस्थितयोः आत्मसाक्षात्कारद्वारा भक्तियोगाधिकारनिर्वर्तकत्वेन तत्साधकत्वम् । तदभिप्रायेणोक्तमात्मसिद्धौ - 'उभयपरिकर्मितस्वान्तस्यैकान्तिकात्यन्तिकभक्तियोगलभ्यः' (आ.सि.?) इति । उत्पन्नभक्तियोगानामपि विशदतमप्रत्यक्षसमानाकारस्य तैलधारावदविच्छिन्नस्मृतिसन्ततिरूपस्य आप्रयाणादनुवर्तनीयस्य अहरहरभ्यासाधेयातिशयस्य भक्तियोगस्य सत्त्वविवृद्धिसाध्यतया तद्विरोधिरजस्तमोमूलभूतपापनिबर्हणद्वारेण सत्त्वोपचयहेतुतयोपकारकत्वादात्मयाथात्म्यज्ञानपूर्वकैः परित्यक्तफलसङ्गकर्तृत्वादिभिः परमपुरुषाराधनैकवेषैर्नित्यनैमित्तिककर्मभिर्भक्तेरूपचीयमानत्ववेषेण साध्यत्वम् । तदेत्सर्वमभिसंधायोक्तं भगवता पराशरेण - 'इयाज सोपि सुबहून् यज्ञान् ज्ञानव्यपाश्रयः । ब्रह्मविद्यामधिष्ठाय तर्तुं मृत्युमविद्यया ॥' (वि.पु. 6.6.12) इति । महनीयविषये प्रीतिर्भक्तिः । '(प्रीति)स्नेहपूर्वमनुध्यानं भक्तिरित्यभिधीयते' (लै.पु. 9.19) इति वचनमपि पूज्यविषयविशेषनियतं योज्यम् । सैव वेदनोपासनध्यानादिशब्दैरध्यात्मशास्त्रेषु मोक्षोपायविधिवाक्यैस्सामान्यतो विशेषतश्च प्रतिपाद्यते, गुरुलघुविकल्पानुपपत्तेः, सामान्यशब्दानां समानप्रकरणोक्तविशेषविश्रमे च सम्भवति द्वारिद्वारादिकल्पनायोगात्, विद्युपास्योर्व्यतिकरेणोपक्रमोपसंहारदर्शनात् 'निदिध्यासितव्यः' (बृ.उ. 4.4.5, 6.5.6) इत्यस्य स्थाने विज्ञानशब्दश्रवणाच्च, परमपुरुषवरणीयताहेतुभूतगुणविशेषवतैव लभ्यत्वश्रुतेश्च, तद्वरणस्यास्मिन् शास्त्रे
भक्त्यधीनत्वोक्तेश्च । एवं सति वेदनेतरमोक्षोपायनिषेधकश्रुतीनां 'भक्त्या त्वनन्यया शक्य अहमेवंविधोऽर्जुन । ज्ञातुं द्रष्टुं च तत्त्वेन प्रवेष्टुं च परन्तप ॥' (11.54) इत्यादिस्मृतीनां चाविरोधः । तदेतदुक्तं भक्त्येकगोचरः इति । भक्तेरेव गोचरो नान्यस्येत्यर्थः । एतेन कर्मसमुच्चय-वाक्यार्थज्ञानादिपक्षा: प्रतिक्षिप्ताः । गोचरत्वमिह फलत्वेन ग्राह्यम्, 'भक्त्येकलभ्ये पुरुषे पुराणे' (गा.पू. 219.34) इत्यादिभिरैकरस्यात्, भक्तियोगलभ्य इति स्वोक्तसंवादाच्च । उपायतया फलतया चैकस्यैवावलम्बनादैश्वर्याद्यर्थभक्तिव्यवच्छेदार्थं वात्रैकशब्दः । अत्र ह्यैश्वर्याद्यर्वाचीनपुरुषार्थग्रहणं भूमविद्यायामिव निरतिशयपुरुषार्थप्रतिपादनार्थम् । तदभिप्रायेण च भाष्यं - 'परमपुरुषार्थलक्षणमोक्षसाधनतया वेदान्तोदितं स्वविषयं ज्ञानकर्मानुगृहीतं भक्तियोगमवतारयामास' (गी.भा.1) इति । यद्वा निरतिशयैश्वर्ययुक्ततया भक्त्यर्हत्वमिह तद्गोचरत्वम् । ऐकान्तिकत्वादिव्यञ्जनाय त्वेकशब्दः । 'परावरज्ञं भूतानाम्' (भा.मो. 229.7) इत्याद्युक्तपरावरतत्त्वनिश्चयेन अन्यभक्त्युन्मूलनादव्यभिचारेण अनन्यविषयत्वमैकान्तिकत्वम् । सातिशयनिरतिशयपुरुषार्थविवेकेन तदेकभोग्यतया उत्तरावधिराहित्यमात्यन्तिकत्वम् । कारणवाक्यस्थानां सद्ब्रह्मादिसामान्यशब्दानां समानप्रकरण-महोपनिषदादिपठित-अबाधितासंभवद्गत्यन्तर-नारायणादिविशेषशब्दार्थ-विश्रमं व्यञ्जयितुं 'नारायणः परं ब्रह्म' इति विशेषतस्सामान्यतश्च व्यपदेशद्वयम् । अनेनाविभक्तिकेऽपि नारायणानुवाकवाक्ये पूर्वापरवाक्यच्छायानुसाराच्छाखान्तरसविसर्जनीयपठनाच्च व्यस्तत्वं व्यञ्जितम् । तेन च सर्वपरविद्योपास्यविशेषनिर्धारणार्थतया केवलपरतत्त्वप्रतिपादनपरनारायणानुवाकसिद्ध एवास्य शास्त्रस्य विषयः । तद्विभूतित्वेन 'विश्वमेवेदं पुरुषः' (तै.ना.) इतिवत्समानाधिकरणतया तत्राम्नातानां ब्रह्मशिवेन्द्रादीनां नारशब्दार्थानामिहापि 'ब्रह्माणमीशम्' (11.15) इत्यादिभिस्तद्विभूत्येकदेशाश्रयत्वं प्रतिपाद्यत इति ख्यापितम् । उक्तञ्च स्तोत्रे - 'स्वाभाविकानवधिकातिशयेशितृत्वं नारायण त्वयि न मृष्यति वैदिकः कः । ब्रह्मा शिवश्शतमखः परमस्वराडित्येतेऽपि यस्य महिमार्णवविप्रुषस्ते' (स्तो.र.11) इति । संवित्सिद्धौ च अद्वितीयश्रुतिव्याख्याने च दर्शितम् - 'यथा चोलनृपः सम्राडद्वितीयोऽस्ति भूतले । इति तत्तुल्यनृपतिनिवारणपरं वचः ॥ न तु तत्पुत्रतद्भृत्यकलत्रादिनिवारकम् । तथा सुरासुरनरब्रह्माण्डशतकोटयः । क्लेशकर्मविपाकाद्यैरस्पृष्टस्याखिलेशितुः । ज्ञानादिषाड्गुण्यनिधेरचिन्त्यविभवस्य ताः । विष्णोर्विभूतिमहिमसमुद्रद्रप्सविप्रुषः' (सं.सि. ?) इति । पुरुषनिर्णये च एतत्प्रपञ्चो ग्राह्यः । तदेतद्व्यपदेशद्वयं 'श्रियःपतिः' (गी.भा.1) इत्यादिना प्रारम्भभाष्येण व्याकृतम् । अत एव हि तत्रापि 'ब्रह्म पुरुषोत्तमो नारायणः' (गी.भा.1) इत्यन्तेन समभिव्याहृतम् । प्रपञ्चितमेतदस्माभिस्तात्पर्यचन्द्रिकायामिति नात्र विस्तृणीमहे । निर्विशेषणस्यैव ब्रह्मशब्दस्य काष्ठाप्राप्तबृहत्त्वबृंहणत्वयोगिनि परमात्मन्येव योगरूढत्वेऽपि तस्मादन्यत्र जीवादौ तद्गुणलेशयोगादौपचारिकप्रयोगरूढेस्तद्व्यवच्छेदाय 'परम्' इति विशेषितम् । एवमेव ह्यन्यत्रापि विशेष्यते । व्योमातीतवादिमतनिरासार्थं वा परत्वोक्तिः । गीतैव तत्त्वहितयोर्यथावच्छासनात् शास्त्रम् । उपनिषत्समाधिना सिद्धव्यवहारनिरूढेः स्त्रीलिङ्गनिर्देशः । एतेन शास्त्रस्याधिक्यं व्यञ्जितम् । स्वयं च महाभारते महर्षिणोक्तम् 'अत्रोपनिषदं पुण्यां कृष्णद्वैपायनोऽब्रवीत्' (महा.आ.1.279) इति । उक्तं चाभियुक्तैः 'यस्मिन् प्रसादसुमुखे कवयोऽपि ते ते शास्त्राण्यशासुरिह तन्महिमाश्रयाणि । कृष्णेन तेन यदिह स्वयमेव गीतं शास्त्रस्य तस्य सदृशं किमिवास्ति शास्त्रम्' (?) इति । पञ्चमवेदे चास्यांशस्य प्राधान्यमुद्धृत्याहुः 'भारते भगवद्गीता धर्मशास्त्रेषु मानवम् । वेदेषु पौरुषं सूक्तं पुराणेषु च वैष्णवम्' (?) इति । समीरितः सम्यगीरितः; अज्ञानसंशयविपर्ययप्रतिक्षेपेण परमप्राप्यत्व-प्रापकत्व-सर्वकारणत्व-सर्वरक्षकत्व-सर्वसंहर्तृत्व-सर्वाधिकत्व-सर्वाधारत्व-सर्वनियन्तृत्व-सर्वशेषित्व-सर्ववेदवेद्यत्व-सर्वहेयरहितत्व-सर्वपापमोचकत्व-सर्वसमाश्रयणीयत्वादिभिः स्वभावैस्समस्तवस्त्वन्तरविलक्षणतया पुरुषोत्तमत्वेन प्रतिपादित इत्यर्थः । समन्वयसूत्रवन्निरतिशयपुरुषार्थत्वविवक्षया वा समित्युपसर्गः । एवमनेन श्लोकेन शास्त्रार्थः संगृहीतः ॥1॥
</details>


<details><summary>मूलम्</summary>

स्वधर्मज्ञानवैराग्यसाध्यभक्त्येकगोचरः ।  
नारायणः परं ब्रह्म गीताशास्त्रे समीरितः ॥1॥
</details>

## ०२-०४ षट्कानि
### ०२ ०१-०६
<details open><summary>विश्वास-प्रस्तुतिः</summary>

ज्ञान-कर्मात्मिके निष्ठे  
योग-लक्ष्ये सुसंस्कृते ।  
आत्मानुभूति-सिद्ध्यर्थे  
पूर्व-षट्केन चोदिते ॥2॥
</details>

<details><summary>English</summary>

In the first hexad, the performance of desireless Karma and Jnana, with the practice of
Yoga in view, is enjoined for the realisation of the self.
</details>

<details><summary>विस्तारः (द्रष्टुं नोद्यम्)</summary>

अथ त्रिभिः श्लोकैस्त्रयाणां षट्कानामर्थं संगृह्णाति ॥ ज्ञानात्मिका निष्ठा ज्ञानयोगः, कर्मात्मिका निष्ठा कर्मयोगः । नितिष्ठत्यस्मिन्नर्थे अधिकर्तव्येऽधिकारीति निष्ठा, नियता स्थितिरेव वा निष्ठा, यावत्फलं स्थिरपरिगृहीतमुपायानुष्ठानमित्यर्थः । अनयोः स्वरूपं व्यञ्जयिष्यति । 'कर्मयोगस्तपस्तीर्थ' (गी.सं.23) इत्यादिना । योगलक्ष्ये योगस्साध्यतया लक्ष्यमुद्देश्यं ययोस्ते योगलक्ष्ये । अत्र कर्मनिष्ठया ज्ञाननिष्ठामारुह्य तया योगप्राप्तिरिति द्वैतीयः क्रमः । तार्तीयस्तु ज्ञाननिष्ठाव्यवधानमन्तरेण कर्मनिष्ठयैव यावद्योगारम्भं दृढपरिगृहीतया अन्तर्गतात्मज्ञानया शिष्टतया व्यपदेश्यानां लोकानुविधेयानुष्ठानानामितरेषामपि निष्प्रमादसुकरोपायसक्तानां योगावाप्तिरिति । योगोऽत्रासनादिविशेषपरिकरवान् साक्षात्कारार्थम् आत्मावलोकानापरनामा चित्तसमाधानविशेषरूपो व्यापारः, तत्साध्यसाक्षात्कार एव वा । तेन स्मृतिसंततिविशेषरूपात् स्वकारणभूतज्ञानयोगात् स्वकार्यभूतादात्मानुभवाच्च भेदः । सुसंस्कृते परमात्माधीनत्वतत्प्रीत्यर्थत्वफलान्तरसङ्गराहित्यादिबुद्धिविशेषैः परिकर्मिते, इत्यर्थः । आत्मानुभूतिसिद्ध्यर्थे 'सुखमात्यन्तिकं यत्तत्' (6.21) इत्याद्युक्तप्रकारेण वैषयिकानन्दविलक्षणस्वेतरसमस्तवैतृष्ण्यावहसुखस्वभावप्रत्यगात्मसाक्षात्कारविशेषरूपसिद्धिविशेषप्रयोजने, इत्यर्थः । पूर्वषट्केन चोदिते कर्तव्यतयानुशिष्टे, इति यावत् । तादर्थ्यादुपोद्घातरूपस्य प्रथमाध्यायस्य 'न त्वेवाहम्' (2.12) इत्यतः पूर्वस्य द्वितीयाध्यायैकदेशस्य च तदनुप्रवेशवाचो युक्तिः । आहुश्चोपोद्घातलक्षणं 'चिन्तां प्रकृतसिध्यर्थामुपोद्घातं प्रचक्षते' (?) इति । एवमनेन श्लोकेन प्रथमषट्कस्यावरतत्त्वविषयव्यवहितोपायपरत्वमुक्तम् ॥2॥
</details>


<details><summary>मूलम्</summary>

ज्ञानकर्मात्मिके निष्ठे योगलक्ष्ये सुसंस्कृते ।  
आत्मानुभूतिसिद्ध्यर्थे पूर्वषट्केन चोदिते ॥2॥
</details>

### ०३ ०७-१२
<details open><summary>विश्वास-प्रस्तुतिः</summary>

मध्यमे भगवत्-तत्त्व-  
याथात्म्यावाप्ति-सिद्धये ।  
ज्ञान-कर्माभिनिर्वर्त्यो  
भक्ति-योगः प्रकीर्तितः ॥3॥
</details>

<details><summary>English</summary>

In the middle hexad, Bhakti Yoga, which can be brought about by Karma and Jnana
is treated for the attainment of the exact knowledge of Bhagavan, the Supreme Being, as He is.
</details>

<details><summary>विस्तारः (द्रष्टुं नोद्यम्)</summary>

अथ मध्यमषट्कस्य परतत्त्वविषयाव्यवहितोपायपरत्वमाह ॥ पूर्वश्लोके समासस्थस्यापि षट्कशब्दस्यात्र बुद्ध्या निष्कृष्य विपरिणतस्यानुषङ्गः । भगवच्छब्दो मध्यमषट्कोक्तसकलजगदेककारणत्वनिर्दोषत्वकल्याणगुणाकरत्वयोगिनि परस्मिन् ब्रह्मणि प्रत्यक्षरं प्रकृतिप्रत्ययरूढिभिश्च भगवत्पराशरादिभिर्निरुक्तो द्रष्टव्यः । यस्यैष संग्रहः - 'तत्र पूज्यपदार्थोक्तिपरिभाषासमन्वितः । शब्दोऽयं नोपचोरण ह्यन्यत्र ह्युपचारतः' (वि.पु. 6.5.77) इति । अयञ्च ब्रह्मशब्दस्य परस्मिन्नेव मुख्यत्वे निदर्शनतया शारीरकभाष्यारम्भे दर्शितः 'भगवच्छब्दवत्' (श्रीभा.1.1.1) इति । भक्तेषु भागवतसमाख्या च भजनीये भगवच्छब्दस्य नामधेयतां व्यनक्ति । भगवानेव तत्त्वं भगवत्तत्त्वम् । तत्त्वमिह प्रामाणिकः पदार्थः । 'तत्त्वेन प्रवेष्टुम्' (11.44) इत्यस्यार्थं व्यनक्ति याथात्म्यावाप्तिसिद्धय इति । ऐश्वर्यादिपुरुषार्थान्तरोक्तेरात्मानन्यार्थत्वमनेन सूचितम् । याथात्म्यमत्र अनवच्छेदेन पुष्कलमनारोपितं रूपम् । अवाप्तिरनवच्छिन्नानन्दतयानुभूतिः, सैव सिद्धिः । पुरुषार्थकाष्ठारूपत्वात्तस्या वा सिद्धिर्लब्धिः । ज्ञानकर्माभिनिर्वर्त्य इत्यनेन प्रथममध्यमषट्कयोः क्रमनियामकस्सङ्गतिविशेषस्सूचितः । तदनुसारेण सप्तमारम्भे भाष्यं - 'प्रथमेनाध्यायषट्केन परमप्राप्यभूतस्य परस्य ब्रह्मणो निरवद्यस्य निखिलजगदेककारणस्य सर्वज्ञस्य सर्वभूतात्मभूतस्य सत्यसङ्कल्पस्य महाविभूतेः श्रीमन्नारायणस्य प्राप्त्युपायभूतं तदुपासनं वक्तुं तदङ्गभूतमात्मज्ञानपूर्वककर्मानुष्ठानसाध्यं, प्राप्तुः प्रत्यगात्मनो याथात्म्यदर्शनमुक्तम् । इदानीं मध्यमेन षट्केन परब्रह्मभूतं परमपुरुषस्वरूपं तदुपासनं च भक्तिशब्दवाच्यमुच्यते । तदेतदुत्तरत्र - 'यतः प्रवृत्तिर्भूतानाम्' (18.46) इत्यारभ्य 'मद्भक्तिं लभते पराम्' (18.54) इति संक्षिप्य वक्ष्यत (गी.भा.7.1) इति । भक्तिरेव योगः भक्तियोगः । 'योगस्सन्नहनोपायध्यानसङ्गतियुक्तिषु' (ना.शा.3.179) इति पाठाद्योगशब्दोऽत्र उपायपरः । ध्यानपरत्वेपि सामान्यविशेषरूपतयान्वयसिद्धिः । प्रकीर्तितः स्वरूपत इतिकर्तव्यतातो विषयतः कार्यतश्च प्रकृष्टतया कीर्तित इत्यर्थः ॥3॥
</details>



<details><summary>मूलम्</summary>

मध्यमे भगवत्तत्त्वयाथात्म्यावाप्तिसिद्धये ।  
ज्ञानकर्माभिनिर्वर्त्यो भक्तियोगः प्रकीर्तितः ॥3॥
</details>

### ०४ १३-१८
<details open><summary>विश्वास-प्रस्तुतिः</summary>

प्रधान-पुरुष-व्यक्त-  
सर्वेश्वर-विवेचनम् ।  
कर्म-धीर् भक्तिर् इत्यादिः  
पूर्व-शेषो ऽन्तिमोदितः ॥4॥
</details>

<details><summary>English</summary>

In the last hexad, which subserves the two preceding hexads, is treated, matter (Pradhana) in the primordial condition, matter in its evolved state, the self (Purusa) and Isvara the Ruler of all. Besides, the disciplines relating to work, to knowledge and to devotion are again dealt with by way of supplementing and completing what has been taught earlier.
</details>

<details><summary>विस्तारः (द्रष्टुं नोद्यम्)</summary>

एवं षट्कद्वयोक्तनानाविधतत्त्वहितविशोधनपरं क्रमादन्तिमषट्के त्रिकद्वयमित्यभिप्रायेणाह ॥ प्रधानं कारणावस्थमचिद्द्रव्यम् । पुरुषः अचिन्मिश्रावस्थो विशुद्धावस्थश्च, व्यक्तं तु महदादिविशेषान्ततदारब्धदेवतिर्यङ्मनुष्यादिरूपञ्च कार्यजातम् । सर्वेश्वरः 'यो लोकत्रयमाविश्य बिभर्त्यव्यय ईश्वरः' (15.17) इत्युक्तः पुरुषोत्तमः । एतेनार्वाचीनपरिच्छिन्नेश्वरव्यवच्छेदः । समाख्या चैषा सार्था भगवतः, 'अजस्सर्वेश्वरस्सिद्धः' इति तन्नामपाठात् । एतेषां विवेचनं परस्परव्यावर्तको धर्मः । तेन वा पृथक्त्वेनानुसन्धानम् । कर्मधीर्भक्तिरिति कर्मयोगादीनां स्वरूपग्रहणम्, इति निर्दिष्टपदार्थवर्गः आदिः यस्य स इत्यादिः । आदिशब्देन तदुपादानप्रकारः तदुपयुक्तशास्त्रवश्यत्वादिकं च गृह्यते । पूर्वशेष इत्यनेन प्रकृतशोधनरूपतया पुनरुक्तिपरिहारः सङ्गतिप्रदर्शनञ्च । अयं श्लोकः त्रयोदशारम्भभाष्येण स्पष्टं व्याख्यातः । 'पूर्वस्मिन् षट्के परमप्राप्यस्य परस्य ब्रह्मणो भगवतो वासुदेवस्य प्राप्त्युपायभूतभक्तिरूपभगवदुपासनाङ्गभूतं प्राप्तुः प्रत्यगात्मनो याथात्म्यदर्शनं ज्ञानयोगकर्मयोगलक्षणनिष्ठाद्वयसाध्यमुक्तम् । मध्यमे च परमप्राप्यभूत भगवत्तत्त्वयाथात्म्यतन्माहात्म्यज्ञानपूर्विकैकान्तिकात्यन्तिकभक्तियोगनिष्ठा प्रतिपादिता । अतिशयितैश्वर्यापेक्षणामात्मकैवल्यमात्रापेक्षाणाञ्च भक्तियोगस्तत्तदपेक्षितसाधनमिति चोक्तम् । इदानीमुपरितने तु षट्के प्रकृतिपुरुषतत्संसर्गरूपप्रप़ञ्चेश्वरतद्याथात्म्यकर्मज्ञानभक्तिस्वरूपतदुपादानप्रकाराश्च षट्कद्वयोदिता विशोध्यन्त' (गी.भा.13.1) इति । अत्र त्रिकभेदविवक्षा च षोडशारम्भे दर्शिता - 'अतीतेनाध्यायत्रयेण प्रकृतिपुरुषयोर्विभक्तयोस्संसृष्टयोश्च याथात्म्यं तत्संसर्गवियोगयोश्च गुणसङ्गतद्विपर्ययहेतुकत्वं सर्वप्रकारेणावस्थितयोः प्रकृतिपुरुषयोर्भगवद्विभूतित्वं, विभूतिमतो भगवतो विभूतिभूतादचिद्वस्तुनश्चिद्वस्तुनश्च बद्धमुक्तोभयरूपादव्ययत्वव्यापनभरणस्वाम्यैरर्थान्तरतया पुरुषोत्तमत्वेन च याथात्म्यञ्च वर्णितम्' (गी.भा. 16.1) इति । तदत्र तृतीयषट्के तत्त्वविशोधनपरं प्रथमत्रिकम् । अनुष्ठानशोधनपरं द्वितीयमिति प्रायिकतयाऽयं विभागो ग्राह्यः ॥
</details>


<details><summary>मूलम्</summary>

प्रधानपुरुषव्यक्तसर्वेश्वरविवेचनम् ।  
कर्मधीर्भक्तिरित्यादिः पूर्वशेषोऽन्तिमोदितः ॥4॥
</details>

## ०५ अध्यायार्थाः
### ०५ ०१
<details open><summary>विश्वास-प्रस्तुतिः</summary>

अ-स्थान-स्नेह-कारुण्य-  
धर्माधर्म-धिया ऽकुलम् ।  
पार्थं प्रपन्नम् उद्दिश्य  
शास्त्रावतरणं कृतम् ॥5॥
</details>

<details><summary>English</summary>

The treatise was initiated for the sake of Arjuna, who was overtaken by misplaced
love and compassion and also perplexity as to what was Dharma and what Adharma,
and who took refuge in Sri Krishna.
</details>

<details><summary>विस्तारः (द्रष्टुं नोद्यम्)</summary>

एवं शास्त्रार्थष्षट्कत्रयार्थश् च चतुर्भिश्श्लोकैस्संगृहीतः । इतः परमष्टादशभिः श्लोकैः प्रत्यध्यायमर्थास्संगृह्यन्ते । तत्र शोकतदपनोदनरूपकथावान्तरसङ्गत्या महर्षिणा प्रथमद्वितीयाध्यायविभागे कृतेऽपि शास्त्रैतदुपोद्घातरूपार्थविभागज्ञापनाय द्वितीयैकदेशमपि प्रथमश्लोकेन संगृह्णाति । तद्व्यञ्जनाय च 'तमुवाच हृषीकेशः' (2.10) इत्यस्मात्पूर्वम् अर्थव्याख्यानपूर्वकमयं श्लोको भाष्यकारैरुदाहृतः - 'एवमस्थाने समुपस्थितस्नेहकारुण्याभ्यामप्रकृतिङ्गतं क्षत्रियाणां युद्धं परमधर्ममप्यधर्मं मन्वानं धर्मबुभुत्सया च शरणागतं पार्थमुद्दिश्य आत्मयाथात्म्यज्ञानेन युद्धस्य फलाभिसन्धिरहितस्यात्मप्राप्त्युपायताज्ञानेन च विनास्य मोहो न शाम्यतीति मत्वा भगवता परमपुरुषेण अध्यात्मशास्त्रावतरणं कृतम् । तदुक्तम् 'अस्थानस्नेहकारुण्यधर्माधर्मधियाकुलम् । पार्थं प्रपन्नमुद्दिश्य शास्त्रावतरणं कृतम्' इति' (गी.भा.2.8,9) । अस्थानस्नेहकारुण्याभ्यां जाता धर्माधर्मधीः अस्थानस्नेहकारुण्यधर्माधर्मधीरिति अत्र भाष्याभिप्रायः। 'बन्धुस्नेहेन परया च कृपया धर्मभयेन च अतिमात्रसन्नसर्वाङ्गः' (गी.भा. 1.26-47) इति प्रथमाध्यायान्तभाष्यानुसारेण 'धर्माधर्मभयाकुलम्' इति पाठे त्रयाणां द्वन्द्वः । धर्माधर्मभयं रज्जुसर्पभयमितिवत् । तदेतत्सूचितमारम्भे 'पाण्डुतनययुद्धप्रोत्साहनव्याजेन' इति । प्रपन्नत्वात्तमुद्दिश्येति विवक्षितम् । तदपि सूचितम् 'अस्य मोहो न शाम्यतीति मत्वा' इति । तदत्र 'तमुवाच' (2.10) इत्यादिश्लोकत्रयपर्यन्तो ग्रन्थः शास्त्रावताररूपः । तावत्संग्रहणायात्र श्लोके प्रथमाध्याय इत्यनुक्तिः । अस्ति ह्युत्तरेषु सप्तदशसु तत्तदध्यायग्रहणम् । अनन्तरे च संग्रहश्लोके 'न त्वेवाहं जातु नासम्' इत्यादेरर्थमभिप्रेत्य द्वितीयग्रहणम् । स च द्वितीयान्ते व्याख्यानपूर्वकमुद्धृतः - 'एवमात्मयाथात्म्यं युद्धाख्यस्य च कर्मणस्तत्प्राप्तिसाधनतामजानतश्शरीरात्मज्ञानेन मोहितस्य तेन च मोहेन युद्धान्निवृत्तस्यास्य मोहशान्तये नित्यात्मविषया साङ्ख्यबुद्धिस्तत्पूर्विका च असङ्गकर्मानुष्ठानरूपकर्मयोगविषया बुद्धिः स्थितप्रज्ञता योगसाधनभूता द्वितीयाध्याये प्रोक्ता । तदुक्तम् - 'नित्यात्मासङ्ग ....... मोहशन्तये' इति' (गी.भा. 2.72) ॥5॥
</details>


<details><summary>मूलम्</summary>

अस्थानस्नेहकारुण्यधर्माधर्मधियाकुलम् ।  
पार्थं प्रपन्नमुद्दिश्य शास्त्रावतरणं कृतम् ॥5॥
</details>

### ०६ ०२
<details open><summary>विश्वास-प्रस्तुतिः</summary>

नित्यात्मा-सङ्ग-कर्मेहा-  
गोचरा साङ्ख्य-योग-धीः ।  
द्वितीये स्थित-धी-लक्षा  
प्रोक्ता तन्-मोह-शान्तये ॥6॥
</details>

<details><summary>English</summary>

The knowledge of Sankhya and Yoga, which comprehend in their scope the eternal self
and disinterested activity respectively, leading to the state of steady wisdom, is taught in
the second chapter for removing Arjuna's delusion.
</details>

<details><summary>विस्तारः (द्रष्टुं नोद्यम्)</summary>

संख्यया बुद्ध्या अवधारणीयमात्मतत्त्वं सांख्यम्, तद्विषयबुद्धिस्सांख्यधीः । नित्यात्मगोचरेति तद्विवरणम् । एवमत्र असङ्गकर्मेहाशब्देनापि योगशब्दार्थविवरणादपौनरुक्त्यम् । सांख्ययोगयोर्धीः सांख्ययोगधीः । स्थितधीः स्थितप्रज्ञता, ज्ञाननिष्ठेत्यर्थः । सा साध्यत्वेन लक्षं यस्यास्सा तथोक्ता । तन्मोहशान्तये - उक्तप्रकारस्य अर्जुनस्य देहात्मादिभ्रमनिवृत्त्यर्थम् । एवं द्वितीयाध्यायोक्तस्य प्रपञ्चनरूपतया षष्ठान्तानां चतुर्णामेकपेटिकात्वम् । एकीकरणार्थं तृतीयारम्भे भाषितम् - 'तदेवं मुमुक्षुभिः प्राप्यतया वेदान्तोदितनिरस्तनिखिलाविद्यादिदोषगन्धानवधिकातिशयासंख्येयकल्याणगुणगण परब्रह्मपुरुषोत्तमप्राप्त्युपायभूतवेदनोपासनध्यानादिशब्दवाच्यतदैकान्तिकात्यन्तिकभक्तिं वक्तुं तदङ्गभूतं 'य आत्मा अपहतपाप्मा' (छा.उ. 8.9.1) इत्यादिप्रजापतिवाक्योदितं प्राप्तुरात्मनो याथात्म्यदर्शनं तन्नित्यताज्ञानपूर्वकासङ्गकर्मनिष्पाद्यज्ञानयोगसाध्यमुक्तम्' - इत्यारभ्य 'अतः परमध्यायचतुष्टयेन इदमेव प्राप्तुः प्रत्यगात्मनो दर्शनं ससाधनं प्रपञ्च्यते' (गी.भा. 3.1) इति ॥6॥
</details>


<details><summary>मूलम्</summary>

नित्यात्मासङ्गकर्मेहागोचरा साङ्ख्ययोगधीः ।  
द्वितीये स्थितधीलक्षा प्रोक्ता तन्मोहशान्तये ॥6॥
</details>

### ०७ ०३
<details open><summary>विश्वास-प्रस्तुतिः</summary>

असक्त्या लोक-रक्षायै  
गुणेष्व् आरोप्य कर्तृताम् ।  
सर्वेश्वरे वा न्यस्योक्ता  
तृतीये कर्म-कार्यता ॥7॥
</details>

<details><summary>English</summary>

In the third chapter is taught the need for the performance of works without attachment to
any fruits other than the pleasure of the Lord and for the protection of the world, ascribing
the agency to the Guna-s or placing it in the Lord of all.
</details>

<details><summary>विस्तारः (द्रष्टुं नोद्यम्)</summary>

असक्त्या - परमपुरुषप्रीतिव्यतिरिक्तस्वर्गादिफलसङ्गत्यागपूर्वकमित्यर्थः । लोकरक्षायै - अनुविधेयानुष्ठानस्य कृत्स्नविदः स्वानुष्ठानानुसंधानेन अकृत्स्नविदश्शिष्टलोकस्य निष्प्रमादलुण्टाकरहितघण्टापथप्रवर्तनार्थमित्यर्थः । एतेन लोकसंग्रहशब्दो व्याख्यातः । एवं लोकरक्षणार्थं प्रवृत्तेरन्ततः स्वरक्षापर्यन्तत्वं भाष्योक्तम् - 'अन्यथा लोकनाशजनितं पापं ज्ञानयोगादप्येनं प्रच्यावयेत्' इति । गुणेषु - सत्त्वरजस्तमस्संज्ञकेषु प्रकृतिगुणेष्वित्यर्थः । आरोप्य कर्तृतां - स्वस्य देशकालावस्थादिनियतविषयज्ञानचिकीर्षाप्रयत्नाश्रयत्वलक्षणां कर्तृतां गुणप्रयुक्ततया अनुसंधायेत्यर्थः । तथा च भाष्यं - 'गुणेषु कर्तृत्वानुसन्धानं च इदमेवात्मनो न स्वरूपप्रयुक्तमिदं कर्तृत्वम्, अपि तु गुणसंपर्ककृतमिति प्राप्ताप्राप्तविवेकेन गुणकृतमित्यनुसंधानम्' (गी.भा.3.29) इति । 'मयि सर्वाणि कर्माणि' (3.30) इत्यत्र अस्मच्छब्दाभिप्रेतं व्यनक्ति - सर्वेश्वरे वा न्यस्येति । गुणानां तदाश्रयस्य त्रिगुणद्रव्यस्य तत्संसृष्टस्य वियुक्तस्य च जीवस्य नियन्तरि भगवति तस्यास्तन्मूलत्वभावनया निवेश्येत्यभिप्रायः । सूत्रकारश्च 'कर्ता शास्त्रार्थवत्त्वात्' (ब्र.सू.2.3.33) इति आत्मनः कर्तृत्वमुपपाद्य अनन्तरं तस्य परमात्माधीनत्वं 'परात्तु तच्छ्रुतेः' (ब्र.सू.2.3.40) इत्याह । सर्वेश्वरे कर्तृत्वानुसंधानप्रकारश्चैवं भाषितः 'इदानीमात्मनां परमपुरुषशरीरतया तन्नियाम्यत्वस्वरूपनिरूपणेन भगवति पुरुषोत्तमे सर्वात्मभूते गुणकृतं च कर्तृत्वमारोप्य कर्मकर्तव्यतोच्यते' (गी.भा. 3.30) इति । पिण्डितार्थश्च दर्शितः - 'स्वकीयेनात्मना कर्त्रा स्वकीयैश्चोपकरणैः स्वाराधनैकप्रयोजनाय परमपुरुषस्सर्वशेषी सर्वेश्वरस्स्वयमेव स्वकीयकर्माणि कारयति' (गी.भा. 3.30) इत्यादिना ॥7॥
</details>


<details><summary>मूलम्</summary>

असक्त्या लोकरक्षायै गुणेष्वारोप्य कर्तृताम् ।  
सर्वेश्वरे वा न्यस्योक्ता तृतीये कर्मकार्यता ॥7॥
</details>

### ०८ ०४
<details open><summary>विश्वास-प्रस्तुतिः</summary>

प्रसङ्गात् स्व--स्व-भावोक्तिः  
कर्मणो ऽकर्मता ऽस्य च ।  
भेदा ज्ञानस्य माहात्म्यं  
चतुर्थाध्याय उच्यते ॥8॥
</details>

<details><summary>English</summary>

In the fourth chapter, the following matters are treated: His nature is explained by the way.
Next it is taught that Karma Yoga has an aspect other than action, i.e., knowledge-aspect.
The varieties of Karma Yoga and the eminence of knowledge in it are emphasised.
</details>

<details><summary>विस्तारः (द्रष्टुं नोद्यम्)</summary>

स्वशब्देनावतीर्णावस्थो भगवानिह विवक्षित:, तस्य स्वभाव: स्वासाधारणो भावः; स्वस्वभावोक्तिरुच्यत इति ओदनपाकः पच्यत इतिवत्, क्रियत इत्यर्थः । कर्मणोऽकर्मता 'कर्मण्यकर्म यः पश्येत्' (4.18) इत्यादिभिरुक्ता; अकर्मशब्दोऽत्र तदन्यवृत्त्या कर्मयोगासन्नात्मज्ञानविषयः; अस्य च भेदा: 'दैवमेवापरे यज्ञम्' (4.25) इत्यादिनोक्ताः । देवार्चनेन्द्रियनिरोधप्राणायामयागदानहोमतपस्तीर्थसेवास्वाध्यायतदर्थाभ्यासादिरूपा वर्णाश्रमधर्मेतिकर्तव्यताकाः यथाज्ञानं यथाशक्ति यथारुचि प्रधानतया परिगृहीताः कर्मयोगावान्तरविशेषा इत्यर्थः । ज्ञानस्य माहात्म्यं - 'श्रेयान् द्रव्यमयाद्यज्ञात्' (4.33) इत्युक्तं प्राधान्यम् । अयं च श्लोकः तृतीयसङ्गतिपूर्वकं चतुर्थारम्भे व्याख्यातः - 'तृतीयेऽध्याये प्रकृतिसंसृष्टस्य मुमुक्षोस्सहसा ज्ञानयोगेऽनधिकारात्कर्मयोग एव कार्यः ज्ञानयोगाधिकारिणोऽपि अकर्तृत्वानुसन्धानपूर्वककर्मयोग एव श्रेयानिति सहेतुकमुक्तम्; शिष्टतया व्यपदेश्यस्य तु विशेषतः कर्मयोग एव कार्य इति चोक्तम् । चतुर्थेन इदानीमस्यैव कर्मयोगस्य निखिलजगदुद्धरणाय मन्वन्तरादावेवोपदिष्टतया कर्तव्यतां द्रढयित्वा अन्तर्गतज्ञानतयाऽस्यैव ज्ञानयोगाकारतां प्रदर्श्य कर्मयोगस्वरूपं, तद्भेदः, कर्मयोगे ज्ञानांशस्यैव प्राधान्यं चोच्यते; प्रसङ्गाच्च भगवदवतारयाथात्म्यमुच्यते' इति । (गी.भा.4.1) । ईदृशं चावतारमाहात्म्यमत्र निरमन्थि - निखिलहेयप्रत्यनीककल्याणैकतानस्यापि भगवतो जन्म नेन्द्रजालवन्मिथ्या, अपि तु सत्यम्, अवतरंश्च भगवानस्मदादिवन्न ज्ञानसंकोचादिमान् भवति, किंतु अजत्वाव्ययत्वसर्वेश्चरत्वादिकं सर्वं पारमेश्वरं स्वभावमजहदेवावतरति, न चावतारविग्रहोऽप्यस्य गुणत्रयमयः प्राकृतः, प्रत्युत अप्राकृतशुद्धसत्त्वमयः; न चास्य जन्म पुण्यापुण्यरूपेण कर्मणा, अपि तु स्वेच्छयैव, न वा कर्मविपाककाले अस्य जन्म, अपि तु धर्मग्लान्यधर्मोत्थानकाले, नापि भगवज्जन्मनः सुखदुःखमिश्राणि फलानि, अपि तर्हि साधुपरित्राणदुष्कृद्विनाशनधर्मसंस्थापनादीनीति स्वरूपतः प्रकारतो द्रव्यतः कारणतः कालतः प्रयोजनतश्च दिव्यत्वम् । एवं जानतश्चैकस्मिन्नेव जन्मनि उपायपूर्त्यानन्तरजन्मप्रतिषेधेन भगवत्प्राप्तिर्गीयते 'जन्म कर्म च मे दिव्यम्' (4.9) इत्यादिना । अत एव हि प्राचेतसपाराशर्यशुकशौनकादयः परमर्षयः प्रायस्तत्रैव निष्ठाम्भूयसीमाद्रियन्ते - इति ॥8॥
</details>


<details><summary>मूलम्</summary>

प्रसङ्गात्स्वस्वभावोक्तिः कर्मणोऽकर्मतास्य च ।  
भेदा ज्ञानस्य माहात्म्यं चतुर्थाध्याय उच्यते ॥8॥
</details>

### ०९ ०५
<details open><summary>विश्वास-प्रस्तुतिः</summary>

कर्म-योगस्य सौकर्यं  
शैघ्र्यं काश्चन तद्-विधाः ।  
ब्रह्म-ज्ञान-प्रकारश् च  
पञ्चमाध्याय उच्यते ॥9॥
</details>

<details><summary>English</summary>

In the fifth chapter are set forth the ease and quick efficacy of Karma Yoga, some of its
elements and the mode of knowledge of Brahman, i.e., the individual self.
</details>

<details><summary>विस्तारः (द्रष्टुं नोद्यम्)</summary>

तृतीयचतुर्थाभ्यां यथांशं सङ्गतिप्रदर्शनपूर्वकमयं श्लोकः पञ्चमारम्भे व्याख्यातः 'चतुर्थेऽध्याये कर्मयोगस्य ज्ञानाकारतापूर्वकस्वरूपभेदः, ज्ञानांशस्य च प्राधान्यमुक्तम् । ज्ञानयोगाधिकारिणोऽपि कर्मयोगस्यान्तर्गतात्मज्ञानत्वादप्रमादत्वात् सुशकत्वात् निरपेक्षत्वाच्च ज्यायस्त्वं तृतीय एवोक्तम् । इदानीं कर्मयोगस्यात्मप्राप्तिसाधनत्वे ज्ञाननिष्ठायाश्शैघ्र्यं, कर्मयोगान्तर्गताकर्तृत्वानुसन्धानप्रकारं च प्रतिपाद्यं तन्मूलं ज्ञानं च विशोध्यते (गी.भा.5.1) इति । सौकर्यस्यात्रानुद्धरणं पूर्वोक्तानुवादताज्ञापनार्थम् । सौकर्यशब्देनात्र 'सुखं बन्धात्प्रमुच्यते' (5.3) इत्यस्य हेतुर्दर्शितः । शैघ्र्यं तु 'योगयुक्तो मुनिर्ब्रह्म न चिरेणाधिगच्छति' (5.6) इत्युक्तम् । अत्र विधाशब्द इतिकर्तव्यतापरः; तथा खलु 'नैव किञ्चित्करोमि' (5.8) इत्यादेरधिष्ठिका - 'यतस्सौकर्याच्छैघ्र्याच्च कर्मयोग एव श्रेयानतस्तदपेक्षितं शृणु' (गी.भा. 5.8) इति । अकर्तृत्वानुसन्धानप्रकारशब्दोऽप्येतत्परः । ब्रह्मशब्दोऽत्र ब्रह्मसमानाकारशुद्धात्मविषयः । ज्ञानशब्दश्चात्र समदर्शनरूपज्ञानविपाकविश्रान्तः । प्रकारशब्दस्तु तद्धेतुभूतप्रकारार्थः । अतएव हि 'येन प्रकारेणावस्थितस्य कर्मयोगिनस्समदर्शनरूपो ज्ञानविपाको भवति तं प्रकारमुपदिशति' (गी.भा.5.20) इत्युक्त्वा 'न प्रहृष्येत्प्रियं प्राप्य' (5.20) इत्यादिकमवतारितम् । षष्ठारम्भस्त्वेवं सङ्गमितः 'उक्तः कर्मयोगस्सपरिकरः, इदानीं ज्ञानयोगसाध्यात्मावलोकनरूपयोगाभ्यासविधिरुच्यते, तत्र कर्मयोगस्य निरपेक्षयोगसाधनत्वं द्रढयितुं ज्ञानाकारः कर्मयोगो योगशिरस्कोऽनूद्यते' (गी.भा. 6.1) इति । एतेन, 'योगी युञ्जीत' (6.10) इत्यतः पूर्वस्य ग्रन्थस्यानुवादरूपत्वात्संग्रहे नोपन्यास इति व्यञ्जितम् ॥9॥
</details>



<details><summary>मूलम्</summary>

कर्मयोगस्य सौकर्यं शैघ्र्यं काश्चन तद्विधाः ।  
ब्रह्मज्ञानप्रकारश्च पञ्चमाध्याय उच्यते ॥9॥
</details>

### १० ०६
<details open><summary>विश्वास-प्रस्तुतिः</summary>

योगाभ्यास-विधिर् योगी  
चतुर्धा योग-साधनम् ।  
योग-सिद्धिः स्व-योगस्य  
पारम्यं षष्ठ उच्यते ॥10॥
</details>

<details><summary>English</summary>

In the sixth chapter are taught the practice of Yoga (concentration and meditation), the
four-fold divisions of (successful) Yogin-s, the means to success in Yoga, and the
supermacy of Yoga concerning Himself.
</details>

<details><summary>विस्तारः (द्रष्टुं नोद्यम्)</summary>

ननु अत्र पञ्चार्थास्संगृहीताः भाष्ये तु कथमेकः ? इत्थम् । 'स्पर्शान् कृत्वा बहिर्बाह्यान्' (5.27) इत्यादिना पञ्चमे प्रस्तुतो योगाभ्यासविधिरेवात्र प्रप़ञ्च्यत इति तत्प्रधानोऽयमध्यायः, तदनुबन्धाः प्रसङ्गादन्ये प्रतिपाद्यन्त इति । एतेनाध्यायान्तरेष्वप्यनेकानुबन्ध एकैकार्थः प्रधानतम इति सूचितम् । तद्यथा श्रवणाधिकारी, तन्मोहशमनं, कर्मयोगकर्तव्यत्वम्, तदवान्तरभेदः, तदन्तर्गतज्ञानविपाकः, योगाभ्यासविधिः, प्रतिबुद्धप्राधान्यम्, त्रिविधाधिकारवेद्योपादेयविभागः, सप्रका[रो]रको भक्तियोगः, गुणविभूत्यानन्त्यम्, वैश्वरूप्यदर्शनोपायः, भक्त्यारोहक्रमः, विशुद्धक्षेत्रज्ञविज्ञानम्, त्रैगुण्यविशोधनम्, पुरुषोत्तमवैलक्षण्यम्, शास्त्रवश्यत्वम्, शास्त्रीयविवेचनम्, सारोद्धारः इति । अतोऽत्र योगाभ्यासविध्यनुबन्धत्वेन योगि (योगे) चातुर्विध्यादिप्रदर्शनम् । योगी चतुर्धा 'सर्वभूतस्थमात्मानम्' (6.29) इत्यादिश्लोकचतुष्टयोदितसमदर्शनचातुर्विध्यात् । तत्र ह्येवं भाष्यम् - अथ योगविपाकदशा चतुष्प्रकारोच्यत इति । एवं तत्र समदर्शनविपाकक्रमोऽभिप्रेतः, आत्मनां ज्ञानत्वानन्दत्वादिभिरन्योन्यसाम्यदर्शनम्, शुद्धावस्थायामपहतपाप्मत्वादिभिरीश्वरेण साम्यदर्शनम्, परित्यक्तप्राकृतभेदानामसंकुचितज्ञानैकाकारतया ईश्वरेण तदपृथक्सिद्धविशेषणत्वादिभिरन्योन्यं च साम्यदर्शनम्, औपाधिकैः पुत्रादिभिरसंबन्धसाम्यदर्शनं चेति । योगसाधनम् - अभ्यासवैराग्यादिकम् । योगसिद्धिः - योगभ्रष्टस्यापि प्रत्यवायविरहः पुण्यलोकाद्यवाप्तिर्विच्छिन्नप्रतिसन्धानाद्यनुरूपविशिष्टकुलोत्पत्तिः अभिक्रमनाशाभावेन क्रमाच्छेषपूरणेन अपवर्गाविनाभावः इत्येवंरूपाः । स्वयोगस्य पारम्यम् - वक्तुर्भगवतो वासुदेवस्य भजनरूपो योगोऽत्र स्वयोगः; तस्य पारम्यं स्वापेक्षयोत्कृष्टराहित्यम् । एतच्च मध्यमषट्कप्रतिपाद्यमपि तत्प्रस्तावनारूपेण, योगिनामपि सर्वेषामिति प्रथमषट्कान्तिमश्लोकेन दर्शितम् । तथा हि तत्र भाष्यम् - 'तदेवं परविद्याङ्गभूतं प्रजापतिवाक्योदितं प्रत्यगात्मदर्शनमुक्तम्, अथ परविद्यां प्रस्तौती' (गी.भा.6.47) ति ॥10॥
</details>


<details><summary>मूलम्</summary>

योगाभ्यासविधिर्योगी चतुर्धा योगसाधनम् ।  
योगसिद्धिः स्वयोगस्य पारम्यं षष्ठ उच्यते ॥10॥
</details>

### ११ ०७
<details open><summary>विश्वास-प्रस्तुतिः</summary>

स्वयाथात्म्यं प्रकृत्यास्य तिरोधिः शरणागतिः ।  
भक्तभेदः प्रबुद्धस्य श्रैष्ठ्यं सप्तम उच्यते ॥11॥
</details>

<details><summary>English</summary>

In the seventh chapter is taught the exact knowledge of Himself, His concealment by the
Prakrti, the surrender to Him as the means to overcome this, observation on various
types of devotees and the superiority of the man of wisdom among these devotees.
</details>

<details><summary>विस्तारः (द्रष्टुं नोद्यम्)</summary>

तत्र भाष्यम् - सप्तमे तावदुपास्यभूतपरमपुरुष (स्वरूप) याथात्म्यम्, प्रकृत्या तत्तिरोधानम्, तन्निवृत्तये भगवत्प्रपत्तिः, उपासकविधाभेदो ज्ञानिनश्श्रैष्ठ्यं चोच्यत इति । तत्र प्रकृतिशब्देन, 'मम माया दुरत्यया' (7.13) इति मायाशब्दो व्याख्यातः । गुणमयीति विशेषणात् सैव हि विवक्षितेति गम्यते । श्रुतावपि, 'अस्मान्मायी सृजते विश्वमेतत्तस्मिंश्चान्यो मायया सन्निरुद्धः' (श्वे. 4.9) इति प्रस्तुतयोर्मायातद्वतो:, 'मायां तु प्रकृतिं विद्यान्मायिनं तु महेश्वरम्' (श्वे.4.9) इति स्वयमेव विवरणा़च्च । अतो विचित्रसृष्ट्युपकरणवस्तुत्वात् प्रकृताविह मायाशब्दप्रयोग इति भावः । अष्टमारम्भसङ्गतौ चैतच्छ्लोकार्थः स्पष्टमभिहितः - 'सप्तमे परस्य ब्रह्मणो वासुदेवस्योपास्यत्वम्, निखिलचेतनाचेतनवस्तुशेषित्वम्, कारणत्वम्, आधारत्वम्, सर्वशरीरतया सर्वप्रकारत्वेन सर्वशब्दवाच्यत्वम्, सर्वनियन्तृत्वम्, सर्वैश्च कल्याणगुणगणैस्तस्यैव परतरत्वम्, सत्त्वरजस्तमोमयैर्देहेन्द्रियत्वेन भोग्यत्वेन चावस्थितैर्भावैरनादिकालप्रवृत्तदुष्कृतप्रवाहहेतुकैस्तस्य तिरोधानम्, अत्युत्कृष्टसुकृतहेतुकभगवत्प्रपत्त्या च तन्निवर्तनम्, सुकृततारतम्येन च प्रतिपत्तिवैशेष्यादैश्वर्याक्षरयाथात्म्यभगवत्प्राप्त्यपेक्षया चोपासकभेदम्, भगवन्तं प्रेप्सोर्नित्ययुक्ततया एकभक्तितया च अत्यर्थपरमपुरुषप्रियत्वेन च श्रैष्ठ्यं दुर्लभत्वं च प्रतिपाद्य एषां त्रयाणां ज्ञातव्योपादेयभेदांश्च प्रास्तौषी' (गी.भा. 8.1) दिति ॥11॥
</details>


<details><summary>मूलम्</summary>

स्वयाथात्म्यं प्रकृत्यास्य तिरोधिः शरणागतिः ।  
भक्तभेदः प्रबुद्धस्य श्रैष्ठ्यं सप्तम उच्यते ॥11॥
</details>

### १२ ०८

<details open><summary>विश्वास-प्रस्तुतिः</summary>

ऐश्वर्याक्षर-याथात्म्य-  
भगवच्-चरणार्थिनाम् ।  
वेद्योपादेय-भावानाम्  
अष्टमे भेद उच्यते ॥12॥
</details>

<details><summary>English</summary>

In the eigth chapter are discussed the distinction of what are to be understood and
acquired by each of the three classes of devotees - those who are after prosperity,
after the true nature of the self and after the feet of the Lord.
</details>

<details><summary>मूलम्</summary>

ऐश्वर्याक्षरयाथात्म्यभगवच्चरणार्थिनाम् ।  
वेद्योपादेयभावानामष्टमे भेद उच्यते ॥12॥
</details>

### १३ ०९
<details open><summary>विश्वास-प्रस्तुतिः</summary>

स्व-माहात्म्यं मनुष्यत्वे  
परत्वं च महात्मनाम् ।  
विशेषो नवमे योगो  
भक्ति-रूपः प्रकीर्तितः ॥13॥
</details>

<details><summary>English</summary>

In the ninth chapter are treated His own eminenece, His undiminished supermacy as
the Divine even when He assumes embodiments as Incarnations the excellence of
Mahatma-s or devotees who seek God alone, and the discipline of Bhakti or devotion to God.
</details>

<details><summary>मूलम्</summary>

स्वमाहात्म्यं मनुष्यत्वे परत्वं च महात्मनाम् ।  
विशेषो नवमे योगो भक्तिरूपः प्रकीर्तितः ॥13॥
</details>

### १४ १०
<details open><summary>विश्वास-प्रस्तुतिः</summary>

स्व-कल्याण-गुणानन्त्य-  
कृत्स्न-स्वाधीनता-मतिः ।  
भक्त्य्-उत्पत्ति-विवृद्ध्य्-अर्था  
विस्तीर्णा दशमोदिता ॥14॥
</details>

<details><summary>English</summary>

In the tenth chapter are described in detail, the infinite auspicious attributes of the
Lord and His absolute control over everything, so as to generate and develop Bhakti
or Devotion to God in the minds of aspirants.
</details>

<details><summary>मूलम्</summary>

स्वकल्याणगुणानन्त्यकृत्स्नस्वाधीनतामतिः ।  
भक्त्युत्पत्तिविवृद्ध्यर्था विस्तीर्णा दशमोदिता ॥14॥
</details>

### १५ ११
<details open><summary>विश्वास-प्रस्तुतिः</summary>

एकादशे स्व-याथात्म्य-  
साक्षात्-कारावलोकनम् ।  
दत्तम् उक्तं विदि+++(??)+++-प्राप्त्योर्  
भक्त्य्-एकोपायता तथा ॥15॥
</details>

<details><summary>English</summary>

In the eleventh chapter, it is stated that the divine eye which can give an immediate vision
of Him as He is, was given to Arjuna, and accordingly it is stated that bhakti is the only
means of knowing and attaining Him in the way described.
</details>

<details><summary>मूलम्</summary>

एकादशे स्वयाथात्म्यसाक्षात्कारावलोकनम् ।  
दत्तमुक्तं विदिप्राप्त्योर्भक्त्येकोपायता तथा ॥15॥
</details>

### १६ १२
<details open><summary>विश्वास-प्रस्तुतिः</summary>

भक्तेः श्रैष्ठ्यम् उपायोक्तिर्  
अ-शक्तस्यात्म-निष्ठता ।  
तत्-प्रकारास् त्व् अति-प्रीतिर्  
भक्ते द्वादश उच्यते ॥16॥
</details>

<details><summary>English</summary>

In the twelth chapter are taught the superiority of Bhakti Yoga, the means thereto, the
direction for the one unqualified to meditate on the self, the details of the qualities to
be acquired and modes of Sadhana to be practiced for that end, and immense love
of the Lord for the devotees.
</details>

<details><summary>मूलम्</summary>

भक्तेः श्रैष्ठ्यमुपायोक्तिः अशक्तस्यात्मनिष्ठता ।  
तत्प्रकारास्त्वतिप्रीतिः भक्ते द्वादश उच्यते ॥16॥
</details>


### १७ १३
<details open><summary>विश्वास-प्रस्तुतिः</summary>

देह-स्व-रूपम् आत्माप्ति-  
हेतुर् आत्म-विशोधनम् ।  
बन्ध-हेतुर् विवेकश् च  
त्रयोदश उदीर्यते ॥17॥
</details>

<details><summary>English</summary>

In the thirteenth chapter, the nature of the body, the means for the realisation of the self,
investigation of the nature of the self, the cause of bondage and the discrimination between
the self and the body are dealt with.
</details>

<details><summary>मूलम्</summary>

देहस्वरूपमात्माप्तिहेतुरात्मविशोधनम् ।  
बन्धहेतुर्विवेकश्च त्रयोदश उदीर्यते ॥17॥
</details>

### १८ १४
<details open><summary>विश्वास-प्रस्तुतिः</summary>

गुण-बन्ध-विधा तेषां  
कर्तृत्वं तन्-निवर्तनम् ।  
गति-त्रय-स्व-मूलत्वं  
चतुर्दश उदीर्यते ॥18॥
</details>

<details><summary>English</summary>

In the fourteenth chapter are explained the various ways in which the Guna-s bind the self,
how they are the agents in respect of all works and how to eliminate their hold. It also
explains how the Supreme Person is the basis of all the three ends attainable, namely,
heavenly sovereignty, the abidance in the pristine state of the self and dwelling in the Lord.
</details>

<details><summary>मूलम्</summary>

गुणबन्धविधा तेषां कर्तृत्वं तन्निवर्तनम् ।  
गतित्रयस्वमूलत्वं चतुर्दश उदीर्यते ॥18॥
</details>


### १९ १५
<details open><summary>विश्वास-प्रस्तुतिः</summary>

अचिन्-मिश्राद् विशुद्धाच् च  
चेतनात् पुरुषोत्तमः ।  
व्यापनात् भरणात् स्वाम्यात्  
अन्यः पञ्च-दशोदितः ॥19॥
</details>

<details><summary>English</summary>

In the fifteenth chapter, the Supreme person is declared to be other than the self both in Its
state of conjunction with non-conscient matter and in Its state of pristine purity, because
He pervades, sustains and rules over them and the universe.
</details>

<details><summary>मूलम्</summary>

अचिन्मिश्राद्विशुद्धाच्च चेतनात् पुरुषोत्तमः ।  
व्यापनात् भरणात् स्वाम्यात् अन्यः पञ्चदशोदितः ॥19॥
</details>

### २० १६
<details open><summary>विश्वास-प्रस्तुतिः</summary>

देवासुर-विभागोक्ति-  
पूर्विका शास्त्र-वश्यता ।  
तत्त्वानुष्ठान-विज्ञान-स्थेम्ने  
षोडश उच्यते ॥20॥
</details>

<details><summary>English</summary>

The sixteenth chapter deals first with the distinction between the divine and the demonic
nature in order to establish what is truth and what is right conduct, which can be attained
by submission to Sastra-s.
</details>

<details><summary>मूलम्</summary>

देवासुरविभागोक्तिपूर्विका शास्त्रवश्यता ।  
तत्त्वानुष्ठानविज्ञानस्थेम्ने षोडश उच्यते ॥20॥
</details>

### २० १७
<details open><summary>विश्वास-प्रस्तुतिः</summary>

अ-शास्त्रम् आसुरं कृत्स्नं  
शास्त्रीयं गुणतः पृथक् ।  
लक्षणं शास्त्र-सिद्धस्य  
त्रिधा सप्त-दशोदितम् ॥21॥
</details>

<details><summary>English</summary>

In the seventeenth chapter, the following are dealt with: what are not ordained by the
Sastra-s and for that reason wholly demonic; what are ordained in the Sastra-s and
varied in accordance with the Guna-s; and the characteristics of what are established
in the Sastra-s as threefold in terms of 'Aum','Tat', 'Sat'.
</details>

<details><summary>मूलम्</summary>

अशास्त्रमासुरं कृत्स्नं शास्त्रीयं गुणतः पृथक् ।  
लक्षणं शास्त्रसिद्धस्य त्रिधा सप्तदशोदितम् ॥21॥
</details>


### २२ १८
<details open><summary>विश्वास-प्रस्तुतिः</summary>

ईश्वरे कर्तृता-बुद्धिः  
सत्त्वोपादेयतान्तिमे ।  
स्व-कर्म-परिणामश् च  
शास्त्र-सारार्थ उच्यते ॥22॥
</details>

<details><summary>English</summary>

The last chapter presents the mental state required for ascribing the agency to the Lord,
the necessity of cultivating the Sattvic quality, the spiritual culmination of discharging one's
duties and Bhakti Yoga which forms the essence of the Gita Sastra.
</details>

<details><summary>मूलम्</summary>

ईश्वरे कर्तृताबुद्धिः सत्त्वोपादेयतान्तिमे ।  
स्वकर्मपरिणामश्च शास्त्रसारार्थ उच्यते ॥22॥
</details>

## २३ योगाः
<details open><summary>विश्वास-प्रस्तुतिः</summary>

कर्मयोगस्तपस्तीर्थदानयज्ञादिसेवनम् ।  
ज्ञानयोगो जितस्वान्तैः परिशुद्धात्मनि स्थितिः ॥23॥
</details>

<details><summary>English</summary>

Karma Yoga is resorting to austerity, pilgrimage, charities, sacrifice and such other acts.
Jnana Yoga is the abidance in the purified self by those who have controlled their minds.
</details>

<details><summary>मूलम्</summary>

कर्मयोगस्तपस्तीर्थदानयज्ञादिसेवनम् ।  
ज्ञानयोगो जितस्वान्तैः परिशुद्धात्मनि स्थितिः ॥23॥
</details>

<details open><summary>विश्वास-प्रस्तुतिः</summary>

भक्तियोगः परैकान्तप्रीत्या ध्यानादिषु स्थितिः ।  
त्रयाणामपि योगानां त्रिभिरन्योन्यसङ्गमः ॥24॥
</details>

<details><summary>English</summary>

Bhakti Yoga is abidance in meditation and other forms of adoration with one-pointed
love for the Supreme Being. The three Yoga-s are interconnected.
</details>

<details><summary>मूलम्</summary>

भक्तियोगः परैकान्तप्रीत्या ध्यानादिषु स्थितिः ।  
त्रयाणामपि योगानां त्रिभिरन्योन्यसङ्गमः ॥24॥
</details>

<details open><summary>विश्वास-प्रस्तुतिः</summary>

नित्यनैमित्तिकानां च पराराधनरूपिणाम् ।  
आत्मदृष्टेस्त्रयोऽप्येते योगद्वारेण साधकाः ॥25॥
</details>

<details><summary>English</summary>

The obligatory and occasional works are associated with all the three Yoga-s, as they
are of the form of worship of the Supreme Being. All these Yoga-s serve as the means
for the vision of the self through Yoga. But Bhakti Yoga can be practiced even before
gaining the vision of the self. The aspirants can repeat His name, sing hymns, visit
holy places, even with superficial love of the Lord.
</details>

<details><summary>मूलम्</summary>

नित्यनैमित्तिकानां च पराराधनरूपिणाम् ।  
आत्मदृष्टेस्त्रयोऽप्येते योगद्वारेण साधकाः ॥25॥
</details>

<details open><summary>विश्वास-प्रस्तुतिः</summary>

निरस्तनिखिलाज्ञानो दृष्ट्वात्मानं परानुगम् ।  
प्रतिलभ्य परां भक्तिं तयैवाप्नोति तत्पदम् ॥26॥
</details>

<details><summary>English</summary>

When one's nescience is removed and one perceives the self as subservient to the
Supreme, one attains supreme devotion and through it alone reaches His realm.
There is Vaidhi-bhakti or discipline-bound devotion, next Para-bhakti (higher devotion
of love) and then the final stage Parama bhakti or pre-eminently supreme love.
</details>

<details><summary>मूलम्</summary>

निरस्तनिखिलाज्ञानो दृष्ट्वात्मानं परानुगम् ।  
प्रतिलभ्य परां भक्तिं तयैवाप्नोति तत्पदम् ॥26॥
</details>


<details open><summary>विश्वास-प्रस्तुतिः</summary>

भक्तियोगस्तदर्थी चेत्समग्रैश्वर्यसाधकः ।  
आत्मार्थी चेत् त्रयोऽप्येते तत्कैवल्यस्य साधकाः ॥27॥
</details>

<details><summary>English</summary>

Bhakti Yoga helps to attain prosperity or comprehensive, sovereignty, if one
desires it. If one desires the self, all these three Yoga-s serve that purpose,
which consists in the attainment of pure Isolation (Kaivalya)
</details>

<details><summary>मूलम्</summary>

भक्तियोगस्तदर्थी चेत्समग्रैश्वर्यसाधकः ।  
आत्मार्थी चेत् त्रयोऽप्येते तत्कैवल्यस्य साधकाः ॥27॥
</details>

<details open><summary>विश्वास-प्रस्तुतिः</summary>

ऐकान्त्यं भगवत्येषां समानमधिकारिणाम् ।  
यावत्प्राप्ति परार्थी चेत् तदेवात्यन्तमश्नुते ॥28॥
</details>

<details><summary>English</summary>

The attitude, that the Bhagavan is the ultimate end, is common to all these types
of the devotees. But if one aspires exclusively for the Lord overlooking the other
two till such attainment, he attains Him completely.
</details>

<details><summary>मूलम्</summary>

ऐकान्त्यं भगवत्येषां समानमधिकारिणाम् ।  
यावत्प्राप्ति परार्थी चेत् तदेवात्यन्तमश्नुते ॥28॥
</details>

<details open><summary>विश्वास-प्रस्तुतिः</summary>

ज्ञानी तु परमैकान्ती तदायत्तात्मजीवनः । तत्संश्लेषवियोगैकसुखदुःखस्तदेकधीः ॥29॥
</details>

<details><summary>English</summary>

The Jnani is one who is exclusively devoted to the Lord. His very existence depends
on Him. Contact with Him is his only joy, separation from him is his only grief. His
thought is focussed on Him alone.
</details>

<details><summary>मूलम्</summary>

ज्ञानी तु परमैकान्ती तदायत्तात्मजीवनः । तत्संश्लेषवियोगैकसुखदुःखस्तदेकधीः ॥29॥
</details>

<details open><summary>विश्वास-प्रस्तुतिः</summary>

भगवद्ध्यानयोगोक्तिवन्दनस्तुतिकीर्तनैः ।  
लब्धात्मा तद्गतप्राणमनोबुद्धीन्द्रियक्रियः ॥30॥
</details>

<details><summary>English</summary>

When one has begun to find life's sole satisfaction in meditation on the Lord,
the vision of Him through such meditation, speaking about Him, saluting Him,
singing about Him and praising Him - then the operation of the senses, intellect,
mind and vital forces will get concentrated on Him.
</details>

<details><summary>मूलम्</summary>

भगवद्ध्यानयोगोक्तिवन्दनस्तुतिकीर्तनैः ।  
लब्धात्मा तद्गतप्राणमनोबुद्धीन्द्रियक्रियः ॥30॥
</details>


<details open><summary>विश्वास-प्रस्तुतिः</summary>

निजकर्मादि भक्त्यन्तं कुर्यात् प्रीत्यैव कारितः ।  
उपायतां परित्यज्य न्यस्येद् देवे तु तामभीः ॥31॥
</details>

<details><summary>English</summary>

Looking upon all disciplines from performance of duties to the practice of Bhakti
as meant only for pleasing the Lord and not with any extraneous motive, one should
abandon all dependence on any other means than Him (the supreme person), and
remain without any fear of inadequacy of such resignation in respect of his salvation.
</details>

<details><summary>मूलम्</summary>

निजकर्मादि भक्त्यन्तं कुर्यात् प्रीत्यैव कारितः ।  
उपायतां परित्यज्य न्यस्येद् देवे तु तामभीः ॥31॥
</details>


<details open><summary>विश्वास-प्रस्तुतिः</summary>

एकान्तात्यन्तदास्यैकरतिः तत्पदमाप्नुयात् ।  
तत्प्रधानमिदं शास्त्रमिति गीतार्थसङ्ग्रहः ॥32॥
</details>

<details><summary>English</summary>

Such a person finds his sole happiness in exclusive and continual service of God.
He attains His realm. This work (Gita Sastra) is meant for such a devotee. Such is the
summary of the meaning of the Gita.
</details>

<details><summary>मूलम्</summary>

एकान्तात्यन्तदास्यैकरतिः तत्पदमाप्नुयात् ।  
तत्प्रधानमिदं शास्त्रमिति गीतार्थसङ्ग्रहः ॥32॥
</details>
