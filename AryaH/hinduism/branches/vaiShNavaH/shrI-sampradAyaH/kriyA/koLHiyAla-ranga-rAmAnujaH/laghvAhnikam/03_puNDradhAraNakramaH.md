+++
title = "०३ पुण्ड्रधारणक्रमः"

+++

अथ पुण्ड्रधारणक्रमः ॥ 
ततो नारिकेलपात्रेण द्विनेत्रेण जलमादायासीन: कटिबद्धोत्तरीयः वामपाणितलं तीर्थेनास्त्रमन्त्रेण संशोद्ध्य प्रणवेन मृदं तत्र निधाय, 
"गन्धद्वारां दुराधर्षां नित्यपुष्टां करीषिणीम् । 
ईश्वरीं सर्वभूतानां त्वामिहोपह्वये श्रियम् ॥"
इति मृदं जलेन सिक्त्वा अस्त्रमन्त्रेण दिशो बद्ध्वा प्रणवेन मिश्रीकृत्य मूलेनाभिमन्त्र्य नृसिंहबीजाक्षरं विलिख्य, 
"भगवान् पवित्रं वासुदेवः पवित्रं शतधारं सहस्रधारम्-अपरिमितधारम्- अरिष्टम्- अच्छिद्रम् अच्युतम् अनन्तम्- अक्षयम्- अव्ययं परमं पवित्रं भगवान् वासुदेवः पुनातु" 
इति जलं निस्स्राव्य, तर्जन्या मृदं जलञ्च एकीकृत्य भगवतः पादौ स्मृत्वा पुनर्मूलमन्त्रेणाभिमन्त्र्य द्वादशाक्षरेण भक्तिं प्रार्थ्य तर्जन्या प्रणवेन मूर्ध्नि किञ्चिन्न्यस्य, अनामिकया ललाट-कुक्षि-हृदय-कण्ठ दक्षिणकुक्षिपार्श्व-दक्षिणबाहुमूल-दक्षिणकण्ठपार्श्व-वामकुक्षिपार्श्व-वामबाहु मूल-वामकण्ठपार्श्व-जघनोपरितनपृष्ठभागककुदेषु क्रमेण तत्- तत्- अवयवानुगुणान् भगवत्पादाकृतीन् पुण्ड्रान् , “ओं केशवाय नमः" इत्यादिभिः द्वादशभिर्मन्त्रैर्धृत्वा शेषं द्वादशाक्षरेण मूर्ध्नि धृत्वा भगवद्गात्रपरामृष्टं सुवर्णवर्णं श्रीचूर्णं  सर्वपुण्ड्रमध्येषु पुण्ड्रसंबन्धवर्जं प्रणवपूर्वकैः, "श्रीदेव्यै नमः, अमृतोद्भवायै नमः, कमलायै नमः, चन्द्रशोभिन्यै नमः, विष्णुपत्न्यै नमः, वैष्णव्यै नमः, वरारोहायै नमः, हरिवल्लभायै नमः, शार्ङ्गिण्यै नमः, देवदेविकायै नमः, महालक्ष्म्यै नमः, सुरसुन्दर्यै नमः" इति मन्त्रैः [सर्वाभीष्टफलप्रदायै नमः इति शिरसि च] धृत्वा, "ओं केशवाय नमः" इत्यादिमन्त्रैः क्रमेण तं तं पुण्ड्रमुद्दिश्याञ्जलिं कुर्यात् ।।
