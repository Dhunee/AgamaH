+++
title = "०५ सन्ध्यानुष्ठानक्रमः"

+++
 अथ संध्यानुष्ठानक्रमः।। 
 ततः सुप्रक्षालितपाणिपादो द्विराचम्य प्राणान् आयम्य, 
"श्रीभगवदाज्ञया भगवत्प्रीत्यर्थं प्रातस्सन्ध्यामुपासिष्ये' इति सङ्कल्प्य, "भगवानेव स्वशेषभूतेन मया स्वशेषभूतं प्रातस्सन्ध्योपासनाख्यं कर्म स्वस्मै स्वप्रीतये स्वयमेव कारयति" । 
इत्यनुसन्धाय, 'आपोहिष्ठेति मन्त्रस्य-सिन्धुद्वीप ऋषिः, देवी गायत्री छन्दः, आपो देवता' इत्यनङ्गुष्ठाभिरङ्गुलीभिः शिरोजिह्वाहृदयेषु न्यस्य 'प्रोक्षणे विनियोगः' इत्युक्त्वा वामहस्तेन तोयं स्पृशन् देवतीर्थेन ऊर्ध्वमुखेन शिरसि प्रणवेन समस्तव्याहृतिभिः गायत्र्या प्रणवपूर्वकैः 
"आपो हिष्ठामयोभुवः। तान ऊर्जे दधातन । महे रणाय चक्षसे । यो वश्शिवतमो रसः। तस्य भाजयतेह नः । उशतीरिव मातरः। तस्मा अरङ्गमामवः।" इत्येतैश्च प्रोक्ष्य "ओं यस्य क्षयाय जिन्वय ।" इति पादद्वये, "ओं आपो जनयथा च नः" इति शिरसि च प्रोक्ष्य, समस्तव्याहृतिभिरात्मानं परिषिञ्चेत् । ततः, "सूर्यश्चेत्यनुवाकस्य अग्निर्ऋषिः, देवीगायत्री छन्दः, सूर्यो देवता", इति मुखादौ न्यस्य "अपां प्राशने विनियोगः" इत्युक्त्वा तोयम् ,"ओं सूर्यश्च मामन्युश्च मन्युपतयश्च मन्युकृतेभ्यः । पापेभ्यो रक्षन्ताम् । यद्रात्र्या पापमकार्षम्। मनसावाचा हस्ताभ्यां। पद्भ्यामुदरेण शिश्ना । रात्रिस्तदवलुंपतु । यत्किञ्च दुरितं मयि । इदमहं माममृतयोनौ । सूर्य ज्योतिषि जुहोमि स्वाहा।" 
इत्यनुवाकेन चुलकेन प्राश्याचामेत् । ततः, 
"दधिक्राव्ण्ण इति मन्त्रस्य -वामदेव ऋषिः अनुष्टुप्छन्दः दधिक्रावा देवता" इति पूर्ववत् न्यस्य “प्रोक्षणे विनियोगः" इत्युक्त्वा, प्रणवपूर्वकैः, 
"दधिक्राव्ण्णो अकारिषं जिष्णोरश्वस्य वाजिनः। सुरभि नो मुखाकरत् प्रण आयूँषि तारिषत् । आपो हिष्टा...अरङ्गमामवः" इत्येकादशभिश्शिरसि, “यस्य क्षयाय जिन्वथ' इति पादद्वये, “आपो जनयथा च नः" इति पुनश्शिरसि च प्रोक्ष्य, समस्तव्याहृतिभिरात्मानं परिषिञ्चेत् ॥ 
ततः प्राणानायम्य, "श्रीभगवदाज्ञया भगवत्प्रीत्यर्थं प्रातस्संध्यायाम् अर्घ्यप्रदानं करिष्ये” इति सङ्कल्प्य "अर्घ्यप्रदानमन्त्रस्य विश्वामित्र ऋषिः, देवीगायत्री छन्दः, सविता देवता" इति न्यस्य "अर्घ्यप्रदाने विनियोगः" 
इत्युक्त्वा, राक्षसमुद्रारहितेनाञ्जलिना तोयमादाय भ्रूमध्यपर्यन्तं समुद्धृत्य सप्रणवव्याहृतिकगायत्रीमुच्चार्य पाणिद्वयमुद्धृत्य सूर्यमण्डलान्तर्वर्तिने भगवते अर्घ्यं दद्यात् । एवं त्रिः कुर्यात् ; अर्घ्यदानात् पूर्वमुदये प्राणानायम्य,
"श्रीभगवदाज्ञया भगवत्प्रीत्यर्थं प्रातसन्ध्याकालातिक्रमप्रायश्चित्तं तुरीयार्घ्यप्रदानं करिष्ये' इति सङ्कल्प्य, "तुरीयार्घ्यप्रदानमन्त्रस्य सान्दीपिनि ऋषिः, देवीगायत्री छन्दः, सविता देवता" इति न्यस्य, “तुरीयार्घ्यप्रदाने विनियोगः" 
इत्युक्त्वा, पूर्ववत् तोयमादाय, उभयतस्सप्तव्याहृतिसहितां गायत्रीमुच्चार्य, पूर्ववत् दत्वा, शोधितं तीरं गत्वा, समस्तव्याहृतिभिरात्मानं परिषिञ्च्य, प्रदक्षिणं परिक्रम्य, "असावादित्यो ब्रह्म' इति ध्यात्वा स्वगुरुपरमगुरुनामनीं सङ्कीर्त्य आचम्य "ओं केशवं तर्पयामि" इत्यादिकमेण केशवादीन् द्वादश सन्तर्प्य आचामेत् ।। 