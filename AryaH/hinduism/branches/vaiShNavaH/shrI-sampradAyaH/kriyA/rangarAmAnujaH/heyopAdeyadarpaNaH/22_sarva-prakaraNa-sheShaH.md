+++
title = "२२ सर्व-प्रकरण-शेषः"

+++
एतावता प्रबन्धेन तत्तत्प्रकरणेषु उपादेयान् हेयांश्च कतिचन विषयान् दिक्प्रदर्शननीतिमनुसृत्य प्रादीदृशाम । 
एवंजातीयकान् अन्यान् अंशान् आस्तिकाग्रेसराः सप्रतिपनशिष्टानुष्ठानमन्वीक्ष्य गृह्णीयुरिति इतो विरम्यते । 
परन्तु अत्यन्तावश्यकः कश्चन विषयः सर्वप्रकरणशेषतयोच्यते ।

केषुचित् कर्मसु प्राणायामत्रयं शास्त्रेषु विहितम् । 
एवं क्वचिदाचमनद्वयं, कुत्रचित् तत्त्रयं च विहितम् । 
गायत्रीजपोऽपि अष्टोत्तरसहस्रसंख्याकः, अष्टोत्तरशतसंख्याकः, तन्न्यूनसंख्याकश्च बहुविध उक्तः । 
अशुद्धपात्रस्य शुद्धयर्थं तिन्त्रिणीमृज्जलादिभिः त्रयोदशवारं शोधनं विहितम् । 
एवं गुद-लिङ्गप्रक्षालनमपि संख्यानियमवदेव दृष्टम् । 
एवमन्यत्रापि द्रष्टव्यम् । 
अत्र सर्वत्र सत्वरेण अन्यचित्तेन च अधिकसंख्यापरिग्रहापेक्षया, अत्वरेण तच्चितेन च शास्त्रोक्तायाः तदविरोधेन क्वचित् स्वयमूहितायाश्च न्यूनसंख्यायाः परिग्रह एव वरम् । 
तथा हि-अत्वरं सध्यानञ्च प्राणायामाचमनयोः अशक्तेन सकृत्करणमपि प्रत्यवायनिवारकं भगवत्प्रीतिजनकं च भवेत् । 
न वैपरीत्येन असकृत्करणम् । 
ततश्चाचमने चुलकेन जलादानानन्तरं मन्त्रं शनैरुच्चार्य हृद्गतं तोयं पिबेत् । 
एवं त्रिःकुर्यात् । 
न तु तोयमाददान एव पिबेत् । 
अङ्गस्पर्शश्च त्वरां विना यथावन्मन्त्रेण कार्यः। 
प्राणायाममपि सम्यक् कुर्यात् । 
एवमशक्तौ सत्यां यथावदनुष्ठाने दशवारजपोऽपि युक्ततरः । 
न त्वशक्तावपि वैपरीत्येनानुष्ठितोऽधिकजपः । 
किंपुनः शक्तौ । 
एवमन्यत्राप्यूह्यम् । 
तथा ध्यानरहितं कर्म निष्फलम् । 
तस्मात् सन्ध्योपासनादिकं सर्वं कर्म तत्तद्देवताः, क्वचित् तदन्तर्यामिणं क्वचित् साक्षाद्वाच्यं च परमात्मानं तदीयविग्रहादिकमन्यांश्च विषयान् ध्यायन्नेव कुर्यात् । 
एवं जल्पतोऽधिकजपापेक्षया, मौनिनः स्वल्पजप एव ज्यायान् ।।

एवं भगवदाराधनेऽपि सत्वरं ध्यानरहितं च अनेकोपचारसमर्पणापेक्षया अत्वरं सध्यानावधानं च प्रधानकतिपयोपचारसमर्पणमेव वरम् । 
तथा हि-उद्धरिण्या अर्र्घ्यमादाय, 'भगवन् ! इदमर्घ्यं प्रतिगृण्हीष्व' इति सभयभक्तिविनयं शनैः प्रार्थ्य, मूलमन्त्रं सस्वरमुच्चार्य भगवद्दक्षिणहस्ते मनसा किञ्चित् प्रदाय, शेषं प्रतिग्रहपात्रे प्रक्षिप्य, 'भगवन् ! एतदनुबन्धिनोऽपराधान् क्षमस्व' इति प्रार्थ्य, 'अनेन भगवान् प्रीयतां वासुदेवः' इति भगवति समर्पयेत् ।
एवं पाद्यादावपि द्रष्टव्यम् । एवं करणे देशकालादिवैषम्येण लघुतरमर्चनेऽपि न दोषः । 
अतित्वरया करणे, सर्वमकृतप्रायमेव । 
यद्येकमपि शास्त्रं संपूर्णमधीते, सम्यक् जानाति च, तदा विद्वानिति व्यवह्रीयते, शक्नोति च अनधीतमपि विषयजातं विज्ञातुम् । 
न हि किंचिस्पृष्टसर्वशास्त्र: कंचिदपि विषयलवं यथावत् ज्ञातुमीष्टे । 
अयमेव न्यायोऽत्रानुसन्धेयः । 
यथावदधीतसर्वशास्त्रस्य प्रवचनादाविव ; यथावदनुष्ठितमुख्यपक्षस्य भगवप्रीत्यादौ कैमुतिकन्यायो द्रष्टव्यः ।।

एवं हस्तौ आकूर्परं सम्यक् प्रक्षाल्यैव पूर्वोक्तपात्रत्रयं अन्यद्वा परिशुद्धं वस्तु गृह्णीयात् ; न तु करतलमात्रं ब्रह्मयज्ञकाल इव जलेन संमृज्य गृह्णीयात् । 
तथा सति पात्रादेरशुद्ध्या, तत्साध्यं क्रियाजातं विफलमेव भवेत् । 
किं बहुनोक्तेन ? यस्तावत् श्रुतिस्मृतिपाञ्चरात्रोक्तं सर्वें नित्यनैमितिकरूपसत्कर्मजातं तत्तत्कालेषु यथावदनुतिष्ठति, तस्यापि सूक्ष्माचारापरिज्ञाने स्वदेह-यज्ञसूत्र-उत्तरीयादेरशुद्धतायाः, पूर्वोक्तपात्राणामशुद्धेन पादशोधनपात्रादिना परस्परं च संसर्गस्य, साक्षादाराधनोपकरणभूततुलसीपुष्पगन्धादीनां भगवदनर्हतायाश्च प्रसङ्गेन, निष्फलानुष्ठानत्वं यथावदनुष्ठानाभावो वा प्रसजेत् । 
तत्वज्ञानादिभिः अन्यैर्बहुभिः प्रशंसाहेतुभिः प्रकारैः आधिक्ये सत्यपि सूक्ष्माचारपरिज्ञानवैभवादेव हि कुलान्तरापेक्षया श्रीवैष्णवकुलमन्येऽपि प्रशंसन्ति । 
अतः कालादिदोषात् तद्भ्रंशो मा भूदित्यस्माभिरद्यात्र दिक् प्रदर्शिता । 
इति सर्वमनवद्यम् ।।

इत्थं शिष्टतमाचारं स्मृतिं चालोच्य संयमी।
रङ्गरामानुजाभिख्यः कृतवान् कृतिमुत्तमाम् ॥ 
त्यजतो वैष्णवकुलं सूक्ष्माचारस्य संप्रति । 
स्थापनार्था कृतिर्भूयात् सतामादरभाजनम् ॥

॥ हेयोपादेयदर्पणः संपूर्णः ।। 
श्रीमते वेदान्तरामानुजमहादेशिकाय नमः ॥
श्रीमते रङ्गरामानुजमहादेशिकाय नमः ॥
शुभमस्तु