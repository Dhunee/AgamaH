+++
title = "२१ योग-प्रकरणम्"

+++
अनन्तरं कृतशुद्धिके स्थले आसीनः स्वाध्यायं समाप्य, योग-संकल्पं कुर्यात् । 
शक्तश्चेत् , श्रीमदाह्निकोक्तरीत्या श्रीवैकुण्ठगद्यानुसन्धानपूर्वकं योगमनुतिष्ठेत् । 
अशक्तस्तु भगवद्ध्यानसोपानमनुसन्दधीत । 
तत्राप्यशक्तौ,
"पादाम्भोजं स्पृशति भजते रंगनाथस्य जङ्घांम्
ऊरुद्वन्द्वे विलगति शनैरूर्ध्वमभ्येति नाभिम् । 
वक्षस्यास्ते वलति भुजयोः मामिकेयं मनीषा
वक्त्राभिख्यां पिबति वहते वासनां मौलिबन्धे ॥" 
इति श्लोकमनुसन्दधीत । 
तन्मात्रानुसन्धानपक्षे तत्तदिव्यदेशवासादि-निबन्धन-तत्तन्मूर्ति विषय-शास्त्राद्यविरुद्धाभिमानातिशयसंभवे 'रंगनाथस्य इत्यस्य स्थाने 'श्रीनिवासस्य', 'हस्तिनाथस्य', ('देवराजस्य',) 'देवनाथस्य', 'भूवराहस्य', 'शार्ङ्गहस्तस्य' इत्येवंरीत्या अनुसन्धानेऽपि न दोषः । 
तत्र चतुर्भुजमूर्तिविषये 'जंघा' शब्द इव एकत्वाविवक्षासंभवात् 'भुजयोः' इत्यस्य स्थाने 'च भुजे' इति पठनमुचितम् । 
ततः शुभाश्रयं यथाशक्ति ध्यायेत् । 
निद्राप्रसक्तौ अनावृतसौधादिभिन्न स्थले परिशुद्धे शयने उदग्भिन्नायां कस्यांचिद्दिशि निहितशिराः अनग्नत्वादिनियमवान् माधवशब्देन श्रिय:पतिं स्मरन् सुखेन शयीत ।