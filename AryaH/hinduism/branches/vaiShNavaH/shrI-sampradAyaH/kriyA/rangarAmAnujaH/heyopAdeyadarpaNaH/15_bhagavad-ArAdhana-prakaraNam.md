+++
title = "१५ भगवद्-आराधन-प्रकरणम्"

+++
## अवश्यंकार्यता
तृतीय-काले  
अहो-रात्र-कर्तव्य-भगवत्-परिचर्या-प्रधान-भूतं स्वार्चाराधनं  
प्रतिदिनं सन्ध्योपासनवद् अवश्यं कुर्यात् ।  

### अनुकल्पाः
केनचित् निमित्तेन तत्र करणाशक्तौ  
भोजनात् पूर्वं यदा-कदाचित् कुर्यात् । 

इयं च स्वार्चा-पूजा पाक-भाण्डैक्येऽपि  
पितृ-पुत्रादिभिर् अपि प्रत्येका कार्या ।
अत्यन्ताशक्तौ एकस्मिन् गृहय् एकेन क्रियमाणायां  
तुलसी-पुष्प-गन्धाद्य्-उपकरण-संपादनादिना तत्-साहाय्यं यथा-शक्ति विधाय  
तद्-अभिषेक-तोयादिकम् उपयुज्यैवान्ये भुञ्जीरन्।   
तदाऽपि हृद्-याग-मात्रं प्रत्येकं कुर्युः ।  

अन्यथा प्रत्यवायेन गृह्येरन् ।  
स्वार्चाराधनस्य तद्-अनुकल्पस्य वा ऽकरणे  
न केवलं प्रत्यवायः,  
अपि तु कर्मान्तरानुष्ठानानर्हता,  
स्वेन क्रियमाणानां भगवद्-आलयादि-विषयक-विविध-कैङ्कर्यातिथ्याराधन-दान--  
श्री-रामायण-गीतादि-पठन-प्रवचनादीनां निष्फलता च स्याताम् । 

अशक्ताव् अतिसंग्रहेण वा कार्यम् एक-काल-मात्रम्।  

अन्य-देश-गमने प्राप्ते ऽपि स्वार्चया सहैव गन्तव्यम् ।।

## क्रमः
याग-गृहस्य गोमयोपलेप-संमार्जन-रङ्गवल्य्-आदिकं  
प्रहृष्ट-मानसः स्वयम् एव कुर्यात् ।  
अशक्तस् तु शुद्धेन भक्तेन कारयेत् ।  

आराधनारम्भे मूल-मन्त्रेण प्राणायाम-त्रयं कुर्यात् ।  
एकैकस्मिन् प्राणायामे अष्टाविंशति कृत्वो मूल-मन्त्रम् आवर्तयेत् ।  
अ-शक्ति-तर-तम-भाव-वशात्  
द्वादश-कृत्वः त्रिर् वा मन्त्रावृत्ताव् अपि न दोषः ।  

एवं सकृत्प्राणायामेऽपि न दोषः ।  
तदा अष्टाविंशति-कृत्वो द्वाद-शकृत्वो वा मन्त्रावृत्तिर् उचिता । 

अनन्तरम् अञ्जलिं बद्ध्वा  
'कृतं च' इत्यादिना सङ्कल्पश् च  
"केषु कर्मसु" इत्यत्र "एषु" इत्य् अयम् अंशः आह्निकार्थ-दर्पणे द्रष्टव्यः ।

## सङ्क्षेपः
यदा देश-काल-वैगुण्यादिना अति-संग्रहेण आराधनं कर्तुम् ईहते,  
तदा आराधनं संकल्प्य,  
'भगवानेव ............प्रतिपादयति' इत्य् अनुसन्धाय  
हृद्-यागम् आरभ्य कुर्यात् । 

अन्यदा श्रीमद्-आह्निकानुगृहीत-रीत्या लघ्व्-आह्निकोक्त-रीत्या वा  
स्वशक्तिम् आलोच्य कुर्यात् । 

## पात्रसङ्क्षेपः
यदा ऽपेक्षित-यावत्-पात्रालाभेन पात्र-द्वयेनाऽऽराधनं कर्तुम् ईहते,  
तदा एकस्मिन् पात्रे तोयम् उत्-पूर्य,  
गन्ध-पुष्पादिकं निक्षिप्य,  
मूल-मन्त्रेणाभिमन्त्र्य,  
'अर्घ्यं', 'पाद्यं' इत्यादि-विशेष-निर्देश-मन्तरा,  
'ओं नमो भगवते दिव्यं तोयं परिकल्पयामि' इति सामान्येन परिकल्प्य,  
तदा तदा उद्धरिण्या तोयम् आदाय,  
'भगवन् इदम् अर्घ्यम् अवलोकय', 'पाद्यम् अवलोकय' इत्य्-एवं-रीत्या प्रदर्शनादिकं कृत्वा, समर्पयेत् । 
तत्-तच्-छेषम् अन्यस्मिन् पात्रे प्रक्षिपेत् ॥

## सुरभिमुद्रा
सुरभिमुद्रा नाम---  
दक्षिण-मध्यमाङ्गुलिं वाम-तर्जनी-मध्यमयोर् मध्ये वामहस्ते संकोच्य,  
वामानामिकां दक्षिणानामिकाकनिष्ठिकयोमध्ये दक्षिणहस्ते संकोच्य,  
अङ्गुष्ठ-द्वयस्य, तर्जनी-द्वयस्य, दक्षिणानामिका-वाम-मध्यमयोः, कनिष्ठिकाद्वयस्य च  
परस्पर-संश्लिष्टतया प्रसारणम् ।  
एतन्-मुद्रा-प्रदर्शनेन सर्वं संस्कृत्यैव भगवते दद्यात् ॥

## ग्रासमुद्रा
ग्रास-मुद्रा नाम-  
उत्तानस्य दक्षिण-कर-तलस्य मध्यमानामिकयोः तृतीय-पर्वणि तदीयाङ्गुष्ठाग्र-संबन्धः । 
पञ्चानाम् अगुलीनाम् अग्र-भाग-संयोजनं - सा इति पक्षान्तरम् ।।

## निर्देशः
सर्वान् अप्युपचारान् ,  
"भगवन् ! अर्घ्यम् अवलोकय, प्रतिगृह्णीष्व" इत्य्-एवं-रीत्या  
तत्-तन्-नाम-निर्देश-पूर्वकं प्रदर्शन-प्रार्थने कृत्वा  
मूल-मन्त्रम् उच्चार्य दद्यात् ।  

अथवा प्रथमं मन्त्रम् उच्चार्य,  
क्रमेण प्रदर्शन-प्रदानानि कुर्यात् । 

यद् वा प्रथमं मन्त्रम् उच्चार्य  
क्रमेण प्रदर्शन-प्रदाने कृत्वा  
पुनर् मन्त्रम् उच्चार्य उपचारं दद्यात् ।  

अत्र प्रथमः पक्षो युक्तिमान् प्रमाण-स्वारस्यवांश् च ।

अनन्तरं, "क्षमस्व प्रीयताम्" इति क्षामण-प्रीणने कुर्यात् ।  
अ-शक्तस्य क्षामण-प्रीणनयोस् तत्-तद्-आसनान्ते तन्त्रेण करणेऽपि न दोषः ।।

## घण्टा
शास्त्रोक्तरीत्या प्रतिष्ठितां घण्टां  
भगवत्-कवाटोद्घाटने तत्-तद्-आसन-समर्पणे,  
अर्घ्य-धूप-दीप-प्रदाने, स्नापने, निवेदने, कर्पूर-नीराजने, अवसाने, कवाटापिधाने च नादयेत् ।  

तत्र कवाटोद्घाटनार्घ्य-धूप-दीप-प्रदान--स्नपनावसरेषु एकपार्श्वेन नादयेत् ।  
अन्यत्र (आसन-समर्पण-निवेदन-नीराजन-कवाटापिधानावसरेषु) पार्श्व-द्वयेन नादयेत् ।  

तत्र दक्षिण-हस्तेन घण्टां नादयित्वा कवाटोद्घाटन-पिधाने कुर्यात् ।  
आसनानि च तथैव समर्पयेत् । 

अन्यत्र वामेन नादयेत् , दक्षिणस्य व्यापृतत्वात् ।  
यदा वामेन नादयति,  
तदा ऽपि न वामेन ताम् आददीत ;  
अपि तु दक्षिणेन आदाय वामेन गृहीत्वा नादयेत् । 

अन्तेऽपि दक्षिणेन गृहीत्वैव वेदिकायां निक्षिपेत् ।  
न कदाऽपि ग्रहण-निक्षेपौ वामेन कुर्यात् ॥

## शोषणम्
स्नापनानन्तरं शुष्कं खण्ड-वस्त्रं त्रिगुणी-कृत्य  
वाम-हस्ते निधाय  
दक्षिणेन सालग्राम-शिलां तत्र स्थापयित्वा परिमार्जयेत् ।  
जल-निस्रावार्थं सालग्राम-शिलां न धुनुयात्,   
न वाऽधो-मुखीं कुर्यात् ।

जलकणापनोदनाय न वदने वस्त्रं प्रवेशयेत् । 
गृहस्थो दीपं विना नाराधनं कुर्यात् । 
दीपार्थे गोघृतमुत्तमम् , मध्यमं तिलतैलम् ; एरण्डपुन्नागपिचुमन्दकुन्दमधूक नालिकेरकाष्ठोद्भवानि तैलानि वर्जयेत् । 
अजामहिषादिघृतं च । 
दीपतैलं तद्धर्तिकां च हस्तेन न स्पृशेत् ।
स्पर्शे स्नायात् । 
कवाटोद्घाटनापिधाने निश्शब्दं कुर्यात् । 
भगवद्भागवतप्रणामे हस्तं न शोधयेत् ।।

षोडशोपचारास्तु आसनार्घ्यपाद्याचमनवस्त्रभूषणयज्ञोपवीतगन्धपुष्प- धूपदीपनैवेद्यकरानुलेपताम्बूलप्रदक्षिणप्रणामाः । 
अनेकसत्त्वेऽपि प्रधानत्वादेते अवश्यं समर्पणीयाः। 
एतेषु यस्यालाभः, तं सर्वार्थतोयेन समर्पयेत् । 
क्वचित् प्रकारान्तरेणापि षोडशोपचारपरिगणनं कृतम् ।
अत्रायमुपचारसमर्पणक्रमः क्वचित्--तत्स्वरूपं च भगवद्भाष्यकारादिपूर्वाचार्याह्निकग्रन्थेभ्यः प्रतीयते ।

प्रथमे मन्त्रासने-पादुकादानम् , अर्घ्यहस्तशाटिकादाने, पादयोः पुष्पदानं, तत्संवाहनं, पाद्यदानं, वस्त्रेण पादसंमार्जनं, तयोर्गन्धपुष्पदानम् , आचमनदानं, गन्धपुष्पधूपदीपाचमनमुखवासताम्बूलादि दानं, आत्मात्मीयस्य नित्यकिङ्करत्वेन निवेदनञ्च ।

द्वितीये स्नानासने-प्रणामः, पादुकादानं, पूर्वधृतमालादे: विष्वक्सेनाय समर्पणं, स्नानशाटिकाप्रदानं, पाद्याचमनीयपादपीठदन्तकाष्ठद्वयदानं, जिह्वानिर्लेहनं, गण्डूषार्थतोयप्रदानं, मुखप्रक्षालनम् , आचमनदानम् , आदर्शप्रदर्शनं, हस्तप्रक्षालनं,मुखवासताम्बूलदानं,चम्पकाद्यधिवासिततैलेन अभ्यञ्जनं, सुगन्ध्युद्वर्तनदानं, चामरादिभिर्वीजनं, गात्रमर्दनं, शिरस्तैलशोधकचूर्णलोध्रकल्कपिण्याकादिदानम् , आमलक तोयेन शिरस्यभिषेचनं, प्लोतवस्त्रेण केशसंवेष्टनं, माषपिष्टविविधचूर्णादिभिः देहशोधनम् , निर्मलजलै: देहाभिषेचनं, शाटिकाप्रदानं, हरिद्रालेपनं, देहाभिषेचनं, वस्त्रप्रदानं, निर्मलीकृते तस्मिन्नेवासने उपवेशनं, उत्तरीययज्ञोपवीतपाद्याचमनपवित्रगन्धपुष्पधूपदीपाचमनप्रदानं, नृत्तगीतवाद्यादियुक्ताभिषेकदानं, नीराजनम् , आचमनं, देहशोधनाय प्लोतवस्त्रदानम् , उत्तरीययज्ञोपवीताचमनदानम् , उशीरकूर्चेन भगवद्विग्रहस्य निर्मलीकरणं (कूर्चप्रसारणं), पुनरभिषेकप्रदानं ; नीराजनम् , आचमनं, देहशोधनाय प्लोतवस्त्रदानम् , उत्तरीयोपवीताचमनदानम् ,  अंसद्वयोपरि केशाधारक्षौमास्तरणं, तस्मिन् केशप्रसारणं केशानां धूपैरधिवासनं, शिखाबन्धनं च ।।

तृतीये अलङ्कारासने--पादुकादानम् , अर्घ्यपाद्याचमनीयदानं, हिमजलसिक्तेन चन्दनकुङ्कुमकर्पूरादिक्षोदेन भगवतः सर्वाङ्गानुलेपनं (गन्धसंमर्दनं), तालवृन्तादिना बीजनं, पीताम्बरोत्तरीयभूषणयज्ञोपवीताचमनीयदानं, गन्धपुष्पालङ्कारकेशस्रगूर्ध्वपुण्ड्राञ्जनदानम् , आदर्शप्रदर्शनं, धूपदीपाचमनप्रदानं ध्वजच्छत्रचामरवाहनदानं, शङ्खचिह्नकाहलभेर्यादिसकलवाद्यनृतगीताभिः अर्चनम् , मूलमन्त्रेण तदक्षरैश्च पुष्पदानम् , अन्यैश्च भगवन्मन्त्रैः तत्प्रदानं, प्रणामः प्रतिदिशं पुष्पाञ्जलिप्रदानं, स्तवनम् , आत्मनो नित्यकिङ्करत्वेन निवेदनं, तथैव ध्यानं, मूलमन्त्रजपः मात्रादानं, मुखवासताम्बूलयो: दानम् , अर्घ्यप्रदानं च ॥

चतुर्थे भोज्यासने--पादुकादानं, पाद्याचमनीयार्हणदानं, मधुपर्काचमनदानं, गोसुवर्णरत्नदानम् , अर्हणदानं, प्रार्थनापूर्वकं, सव्यञ्जनान्ननिवेदनम् , अनुपानतर्पणदानं, हस्तप्रक्षालनम् , आचमनप्रदानं, प्लोतेन हस्तसंमार्जनं, चन्दनेन हस्तानुलेपनं, मुखवासताम्बूलयोर्दानं, प्रणामश्च ।।

पञ्चमे पुनः मन्त्रासने-पादुकादानं, पाद्याचमन-गन्धपुष्प-धूपदीपाचमनदानम् , अपूपफलनिवेदनं, पानीयदानम् , आचमनमुखवासताम्बूलदानं, नृत्तगीतवाद्यादिभिरर्चनं, प्रदक्षिणप्रणामौ च ।

षष्ठे पर्यङ्कासने-पादुकादानं, पाद्याचमनदानं, मालादीनां विष्वक्सेनाय दानं, सुखस्पर्शवस्त्र-लघुतरभूषणोपवीताचमनदानं, गन्धपुष्पधूपदीपाचमनमुखवासताम्बूलदानं, यथाशक्ति स्तवनं च इति । 

अनन्तरं सात्त्विकत्यागसमर्पणे कृत्वा, विष्वक्सेनमभ्यर्च्य, भगवन्तमष्टाङ्गेन प्रणम्य, इज्यामध्ये संभावितापराधादिपरिहाराय शरणं गच्छेत् । अनन्तरं भगवते अर्घ्यं दद्यात् ।

शरणागतिश्चात्र प्रातरभिगमनोक्तप्रपत्तिप्रयोगं पर्यालोच्य ऊहेनानुष्टेया ।

सालग्रामशिलायामपि शुभाश्रयं ध्यात्वैव पूजायाः कर्तव्यत्वविधानात् , सर्वेऽप्युपचारा यथासंभवं मनसा बाह्यतश्च कर्तव्याः । केवलदृष्टफलकानां तिन्त्रिणीरसात्मकोद्वर्तनादीनामर्थसामर्थ्यात् तत्र निवृत्तिः । पिष्टाद्यात्मकं तु तन्मनसा समर्पणीयम् ॥

अशक्तस्य तु लघ्वाह्निकोक्तरीत्या तत्तदासनेषु कतिपयोपचारसमर्पणेऽपि न दोषः।

अत्र यद्यपि नित्यग्रन्थादौ स्नानासने प्रथमं मालादीनां विष्कक्सेनाय समर्पणं, ततः स्नानशाटिकादानं पश्चात् पाद्याचमनादिप्रदानमिति क्रमः प्रतीयते, तथाऽपि केषांचित् पूर्वषामुक्तिं कञ्चन युक्तिलेशं चानुसृत्य लघ्वाह्निके किञ्चित् व्यत्यासः कृतः । तथा तत्रैवासने अभिषेकानन्तरमेव नीराजनदानप्रतीतावपि प्लोनेन परिमार्जनानन्तरं तदुक्तं पाद्यं चाधिकमुक्तम् । अत्रापि स एव हेतरनुमन्धेयः ।

एवं अलङ्कारासने गन्धाद्यनन्तरमूर्ध्वपुण्ड्रप्रतीतावपि लोकरीतिमनुसृत्य ततः पूर्वमेव लघ्वाह्निके तत्समर्पणमुक्तम् । नैतावता पूर्वाचार्यग्रन्थविरोधः शङ्कनीयः, तत्क्रमादेरप्यस्माकमभिमततमत्वात् ॥

(एवं सन्ध्योपासनप्रकरणेऽपि दिगादिनमस्कारे यद्यपि, "दक्षिणायै दिशे नमः” इत्येव सर्वैरनुसन्धीयते, श्रूयते च, "नमो दक्षिणायै दिशे" इति आरुणद्वितीयप्रश्नान्ते, तथाऽपि तस्य वाक्यस्य सर्वैः पठ्यमानस्य दिङ्नमस्कारवाक्यस्य चात्यन्तवैषम्येनास्य मन्त्ररूपत्वासंभवेन वाक्यान्तरत्वावश्यम्भावात् व्याकरणस्मृतिमनुसृत्य “दक्षिणस्यै' इत्यनुसन्धानमुचितमिति तथैवोक्तम् । नैतावता प्रमाणविरोधः शङ्कनीयः । एवमन्यत्रापि भेदप्रतीतिस्थले गमकं स्वयमेव ऊह्यम् ॥)

एकस्मिन् दिने श्रवणसङक्रमणद्वादशीग्रहणस्वाचार्यजन्मनक्षत्राद्यनेकनिमित्तसंभवे शक्तौ यथानिमित्तोत्पत्ति-तत्तन्निमितिकाराधनानि कुर्यात् । अशक्तस्तु प्रधानमेकं तत्काले कृत्वा अन्यानि तत्तत्कालेषु हृद्यागरूपाणि कुर्यात् । अनेकनिमित्तयौगपद्ये शक्तः तस्मिन्नेव काले सर्वाणि कुर्यात् । इतरस्तु एकं सङ्कल्प्य पुनर्मन्त्रासनान्तं कृत्वा प्रत्येकं तत्तदाराधनं सङ्कल्प्य, प्रत्याराधनर्घ्यपाद्याचमनीयगन्धपुष्पधूपदीपनैवेद्यपानीयाचमनरूपान् दशोपचारान् समर्प्य पर्यङ्कासनं दत्वा पूर्वसङ्कल्पिताराधनं समापयेत् ।

नित्याराधनकाले एकानेकनैमित्तिकप्रसक्तौ नैमित्तिकेनैव नित्यसिद्धिः । तदा तत्तन्नैमित्तिकमात्रसङ्कल्प एव युक्तः । अत्र शक्तविषये नित्यस्य पृथगनुष्ठानं केचिदिच्छन्ति । "गुरुजन्मनक्षत्रप्रयुक्तवैशेषिक भगवदाराधनेन भगवत्कर्मणा श्रवणनक्षत्रप्रयुक्तवैशेषिकभगवदाराधनेन भगवत्कर्मणा तन्त्रेण भगवन्तं वासुदेवं अर्चयिष्यामि' इति सङ्कल्पं कुर्यात् । तन्त्रेण सिद्धिस्थले कर्मणः अनेकात्मकत्वस्यानुसन्धेयत्वात् इति केचिद्वदन्ति । केचित्तु बैशेषिकाराधने, “इदं वैशेषिकारधनं करिष्ये' इति प्रथमं सङ्कल्प्य, अनन्तरं भगवच्छास्त्रोक्तसङ्कल्पः कार्यः इति वदन्ति ।

ग्रहणदुष्टयामेषु निमित्तान्तरप्रयुक्तमाराधनं न कुर्यात् । एकस्मिन् दिने सकृदेव भूतशुद्धिं कुर्यात् । मध्ये भोजने मलविसर्जने च सति पुनरपि कुर्यात् ॥

भगवदभिषेकतोयं पात्रान्तरे किञ्चिन्निस्राव्य तेन पिबेत् । न भगवदर्होद्धरिण्यादिना । यथा पात्रान्तरालाभः, तदा दक्षिणहस्तेन उद्धरिण्या तोयमादाय उद्धरिणीं वामहस्तेन गृहीत्वा तोयं दक्षिणहस्ते प्रच्याव्य, उद्धरिणीं निधाय, चुलकेन पिबेत् । न वामहस्तेन उद्धरिण्या तोयमादद्यात् । न तस्यां वामगतायां पिबेद्वा ! भगवत्तीर्थं पीत्वा हस्तं न प्रक्षालयेत् ॥