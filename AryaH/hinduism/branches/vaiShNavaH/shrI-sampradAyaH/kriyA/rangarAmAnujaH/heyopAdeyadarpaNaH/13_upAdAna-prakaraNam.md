+++
title = "१३ उपादान-प्रकरणम्"

+++
अस्मिन्नुपादानकाले भगवदाराधनोपयोगीनि तुलसीपुष्पचन्दनादीनि न्याय्येन पथा यथाशक्ति स्वयमेव हृष्टमनाः संपादयेत् । 
अशक्तस्तु परिशुद्धैः स्वधर्मनिरतैर्यथाशक्ति दानेन तोषितैः श्रीवैष्णवैः संपादयेत् । पतितपाषण्डनपुंसकचोरानुपनीत-पञ्चसंस्काररहितस्त्रीशूद्रभक्तिरहितादिभिर्न कदाऽपि संपादयेत् । 
पूर्वोक्तश्रीवैष्णवालाभे स्वस्याप्यशक्तौ तोयेनैव गृहस्थोऽपि परिपूर्णं भगवन्तमाराधयेत् । 
तुलस्यभावे सप्तकृत्वः तन्नाम संकीर्तयेत् । 
समित्कुशादिकमप्ययोग्यमुखान्न संपादयेत् । 
पूर्वोक्ता अपि श्रीवैष्णवाः उपादानकाल एव तानि संपाद्य यजमानाय दद्युः । 
तुलस्यादिकम् एरण्डपत्रे हस्ते वस्त्रे च नाहरेत् । 
पद्मोत्पलादीनां जलजानां दिनद्वयं शुद्धिः । 
स्थलजानां मल्लीकुसुमादीनामेकदिनं शुद्धिः । 
स्थलजानामपि ग्रथितत्वे दिनद्वयं शुद्धिः । 
सूत्राग्रथित कुसुमं, वालुकासंबन्धहीन तोयं तैलसंबन्धशून्यमन्यत्र च परदिने अशुद्धं स्यात् । 
अतः परदिनोपयोगार्थ पूर्वदिने उदकाहरणे घटे प्रस्रुतिमात्रां वालुकां निक्षिपेत् । 
हस्तधृततुलस्यादिको न पादौ प्रक्षालयेत् । 
नान्यं प्रणमेत् । 
तथाविधमन्यश्च न प्रणमेत् । 
प्रक्षालने प्रणामे च तद्वस्तु परित्यजेत् । 
एवं बाह्यमुपकरणं यथाशक्ति संपाद्य, आन्तरोपकरणमात्मगुणजातं परमभागवतसंभाषणादिना वेदान्तग्रन्थावलोकनादिना चावश्यं संपादयेत् । 
उभयसंपादनाशक्तौ आन्तरमेव संपादयेत्।
