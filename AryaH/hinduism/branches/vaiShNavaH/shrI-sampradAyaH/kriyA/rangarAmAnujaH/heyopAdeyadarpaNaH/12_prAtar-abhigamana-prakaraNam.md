+++
title = "१२ प्रातर्-अभिगमन-प्रकरणम्"

+++
औपासनानन्तरं स्वार्चागृहं गत्वा गुरुपरम्परामनुसन्धाय द्वारपालप्रणामपूर्वकं "कौसल्या" इत्यादिभिः भगवन्तं प्रबोध्य अभ्यर्च्य प्रणम्य द्वयमुच्चार्य, “सायमभिगमनपर्यन्तमाधवचरणारविन्दकैङ्कर्यविरोधि निवृत्तिहेतुभूतम् आनुकूल्यसङ्कल्पाद्यङ्गपञ्चकोपेतं त्वच्चरणाम्बुजयुगलविषयकं प्रपदने करोमि" इति तदर्थमनुसन्धाय "उपायत्वोपयुक्त सकलाकारविशिष्ट स्वामिन् ! इतःपरं त्वदाज्ञानुवर्तनरूपमानुकूल्यमेव करिष्ये ; त्वदाज्ञातिवर्तनरूपं प्रातिकूल्यं न करिष्ये ।
सायमभिगमन पर्यन्तत्वत्कैङ्कर्यविरोधिनिवर्तने त्वां विना नैवास्ति साधनम् । 
त्वमेव विरोधिनिवर्तकगुरूपायनिरपेक्षस्सन् कैङ्कर्यनिर्वर्तनरूपां रक्षां करिष्यसीति सुदृढमध्यवस्यामि । 
त्वमेव कैङ्कर्यनिर्वतनरूपां रक्षां कुरुष्व । 
देहादिविलक्षणोऽहं मदीयञ्च सर्वस्वामिने श्रीमते नारायणाय तुभ्यमेव; न मम । 
सायमभिगमनपर्यन्तकैङ्कर्यविरोधिनिवर्तकभरः उपायत्वोपयुक्तसकलाकारविशिष्टाय श्रीमते नारायणाय तुभ्यमेव ; न मम । 
एतत्फलमपि प्रधानफलिने श्रीमते नारायणाय तुभ्यमेव; न मम !” इति साङ्गप्रपदनमनुष्ठाय स्वीकृतभरस्य श्रीमतः कृपापरीवाहरूपां 'सायमभिगमनपर्यन्तकैङ्कर्यविरोधिनिवर्तने निस्संशयः सुखमास्व' इत्युक्तिं भावयित्वा हृष्टः सन् प्रणामान् कुर्यात् । 
अत्यन्ताशक्तस्तु लघ्वाह्निकोक्तरीत्या प्रार्थनं कुर्यात् ।।
