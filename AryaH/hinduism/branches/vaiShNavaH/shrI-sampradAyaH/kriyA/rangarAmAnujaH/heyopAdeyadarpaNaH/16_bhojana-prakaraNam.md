+++
title = "१६ भोजन-प्रकरणम्"

+++
न वैश्वदेवानन्तरमेव भुञ्जीत । 
अपि तु गोदोहनमात्रं (पाद घटिकामात्र) अतिथि प्रतीक्षमाणो वर्तेत । 
तल्लाभे यथाशक्ति यथार्हं पूजयित्वा भुञ्जीत । 
शक्तश्चेत् स्वयमेव प्रणवेन गोमयजलेन चतुरश्रं मध्ये हस्तोत्क्षेपरहित स्थलशुद्धिं कुर्यात् । 
यदाकदाचित् स्थलशुद्धि कालेऽपि मध्ये हस्तं नोरिक्षपेत् गोमयजलापेक्षायां भूभागसंबद्ध एव दक्षिणहस्ते वामहस्तगतेन पात्रेण निस्रावयेत् । 
हस्तोत्क्षेपे तोयान्तरेण तं प्रक्षाल्य अवशिष्टजलशुद्धिं कुर्यात्। 
पिशाचोदुम्बर-पनसाम्रनालिकेर-कदलीबिल्वोहिन-काञ्चिपलाश-पद्मपत्रेषु भुञ्जीत । 
वटाश्वत्थार्क-कुम्भी तिन्दुक-कोविशारोदुम्बर-वल्लीपलाश-स्थलजपद्मपत्रेषु न भुञ्जीत । 
तथा कदलीगर्भपत्रे हस्ते पाषाणे पत्रपृष्ठे वस्त्रे च न भुञ्जीत । 
तथा मुक्तशिख: प्रसारितपादो वस्त्राद्यावृतदेहः कटिबद्धशिरोधृतस्कन्धनिक्षिप्तपार्श्वनिक्षिप्तासनीकृतोत्तरीयश्च न भुञ्जीत । 
उत्तरीयं यज्ञसूत्रसमानसन्निवेशं धृत्वा भुञ्जीत 
तीर्थपात्रं पुमान् दक्षिणभागे स्थापयेत् ; नारी तु वामतः। 
तीर्थपात्रं मुखात् षडङ्गुलमुद्धृत्य पिबेत् । 
आयसेन अन्यदीयेन भगवत्संबन्धिना चक्रादिचिह्नवता च पात्रेण न पिबेत् । 
दक्षिणभागस्थं पानपात्रं कक्षपदेशद्वारा नाददीत । 
भोजनकाले मध्ये विरामेऽपि हस्तं पात्र एव निदधद्वर्तेत, न दक्षिणजानुनि । 
भोजनकाले वामहस्ततलं भूमौ ऊरुपदेशे च न निदध्यात् । तोयपानाय शुद्धमेव रक्षेत । 
अङ्गानि न स्पृशेत् । 
आप्राणाहुति मौनी भवेत् । 
अनन्तरमप्यतिथिसद्भावे तदुपचारायैव वाचं विसृजेत् । 
न वृथाजल्पं कुर्यात् । 
प्राणाहुतिकाले दन्तसंबन्ध मन्नस्य न कारयेत् । 
व्यञ्जनोपदंशनादिक भुक्तशिष्टं पात्रे न निक्षिपेत् । हस्तोद्धृतं निरवशेष भुञ्जीत । 
सकृत् पीतशेषं न पुनः पिबेत् । 
भोजनभिन्नकाले वामहस्तेन न पिबेत् । 
नाञ्जलिना पिबेत् , न तिष्ठंश्च । 
भोजनाङ्गाचमने कृते, यद्यन्यः प्रणमेत् , तदा पुनराचामेत् । 
कुक्कुटासनसस्थितः एकपादेन भूमिं स्पृशन् वा भुञ्जीत । 
पात्रस्थमन्नमापोशनात् पूर्वं न स्पृशेत् । आदावन्ते च पाद्यतोयेनैवापोशनं कुर्यात् । 
परिषेचनतोयावशेषेण आपोशनं न कुर्यात् । 
प्राणाहुत्यनन्तरं वामभाग एव हस्तं प्रक्षालयेत् । 
सर्वमशब्दं भुञ्जीत ! 
यस्य भक्षणे शब्दोऽवश्यम्भावी, न नत्र विषये दोषः। 
भुक्तिकाले जृम्भणनिष्ठीवनादिकं न कुर्यात् । 
अन्नादीनां गुणं दोषं वा न कथयेत् । 
प्राणाहुतेः पूर्वमाज्यसंबन्धे अनन्तरमुच्छिष्टे निषेच्य तदुपयोगेऽपि न दोषः । 
अन्यथा तु दोषः । 
प्राणाहुतिकालिकान्नशेषे पात्रे सत्येव अनन्तरमन्नं परिवेषयेत् । 
तेन तन्मिश्रीकृत्य भुञ्जीत । 
एवं तदन्नशेषे सत्येव पुन: परिवेषणम् । 
अपक्कान् तैलपकांश्च दर्व्या न दद्यात् । 
अन्यान् पदार्थान् हस्तेन न दद्यात् । 
आयसपात्रेण किमपि न दद्यात् । 
भगवन्निवेदनानन्तरं पदार्थान् लवणादिभिः न संस्कुर्यात् । 
भागवतार्थं संस्कारो न दोषाय । 
तद्ज्ञाने भागवतः प्रतिषेधेत् । 
भोजनकाले लवणं न पश्येत् । 
भुक्तिमध्ये दीप नाशे तदारोपणावधि भुक्तिपात्रे हस्तं निदधद्वर्तेत । 
अनन्तरमपि पात्रस्थमेव भुञ्जीत । 
न कदाऽप्यन्येन तोयमास्ये दापयेत् । 
अन्यं स्पृशन् न भुञ्जीत। 
आपोशनं हस्तस्य प्रक्षालनं लेहनं धूननं वा कृत्वा न स्वीकुर्यात्।।
