+++
title = "३४ विकल्पाधिकरणम्"

+++

## ५९ विकल्पोऽविशिष्टफलत्वात् ॥

स्थिते विद्याभेदे विचार्यते — किमासामिच्छया समुच्चयो विकल्पो वा स्यात् , अथवा विकल्प एव नियमेनेति । तत्र स्थितत्वात् तावद्विद्याभेदस्य न समुच्चयनियमे किञ्चित्कारणमस्ति । ननु भिन्नानामप्यग्निहोत्रदर्शपूर्णमासादीनां समुच्चयनियमो दृश्यते — नैष दोषः ; नित्यताश्रुतिर्हि तत्र कारणम् ; नैवं विद्यानां काचिन्नित्यताश्रुतिरस्ति ; तस्मान्न समुच्चयनियमः । नापि विकल्पनियमः, विद्यान्तराधिकृतस्य विद्यान्तराप्रतिषेधात् । पारिशेष्यात् याथाकाम्यमापद्यते । ननु अविशिष्टफलत्वादासां विकल्पो न्याय्यः ; तथा हि — [‘मनोमयः प्राणशरीरः’ (छा. उ. ३ । १४ । २)](https://advaitasharada.sringeri.net/display/bhashya/Chandogya?page=3&id=Ch_C03_S14_V02&hl=मनोमयः प्राणशरीरः) [‘कं ब्रह्म खं ब्रह्म’ (छा. उ. ४ । १० । ५)](https://advaitasharada.sringeri.net/display/bhashya/Chandogya?page=4&id=Ch_C04_S10_V05&hl=कं ब्रह्म खं ब्रह्म) [‘सत्यकामः सत्यसङ्कल्पः’ (छा. उ. ८ । १ । ५)](https://advaitasharada.sringeri.net/display/bhashya/Chandogya?page=8&id=Ch_C08_S01_V05&hl=सत्यकामः सत्यसङ्कल्पः) इत्येवमाद्याः तुल्यवत् ईश्वरप्राप्तिफला लक्ष्यन्ते — नैष दोषः, समानफलेष्वपि स्वर्गादिसाधनेषु कर्मसु याथाकाम्यदर्शनात् । तस्मात् याथाकाम्यप्राप्तौ, उच्यते — विकल्प एव आसां भवितुमर्हति, न समुच्चयः । कस्मात् ? अविशिष्टफलत्वात् । अविशिष्टं हि आसां फलमुपास्यविषयसाक्षात्करणम् ; एकेन च उपासनेन साक्षात्कृते उपास्ये विषये ईश्वरादौ, द्वितीय मनर्थकम् । अपि च असम्भव एव साक्षात्करणस्य समुच्चयपक्षे, चित्तविक्षेपहेतुत्वात् ; साक्षात्करणसाध्यं च विद्याफलं दर्शयन्ति श्रुतयः — [‘यस्य स्यादद्धा न विचिकित्सास्ति’ (छा. उ. ३ । १४ । ४)](https://advaitasharada.sringeri.net/display/bhashya/Chandogya?page=3&id=Ch_C03_S14_V04&hl=यस्य स्यादद्धा न विचिकित्सास्ति) इति, [‘देवो भूत्वा देवानप्येति’ (बृ. उ. ४ । १ । २)](https://advaitasharada.sringeri.net/display/bhashya/Brha?page=4&id=BR_C04_S01_V02&hl=देवो भूत्वा देवानप्येति) इति च एवमाद्याः ; स्मृतयश्च — [‘सदा तद्भावभावितः’ (भ. गी. ८ । ६)](https://advaitasharada.sringeri.net/display/bhashya/Gita?page=8&id=BG_C08_V06&hl=सदा तद्भावभावितः) इत्येवमाद्याः । तस्मात् अविशिष्टफलानां विद्यानामन्यतमामादाय तत्परः स्यात् , यावदुपास्यविषयसाक्षात्करणेन तत्फलं प्राप्तमिति ॥ ५९ ॥
