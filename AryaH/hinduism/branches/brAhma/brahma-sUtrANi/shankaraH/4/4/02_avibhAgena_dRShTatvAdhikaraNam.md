+++
title = "०२ अविभागेन दृष्टत्वाधिकरणम्"

+++

## ०४ अविभागेन दृष्टत्वात् ॥

परं ज्योतिरुपसम्पद्य स्वेन रूपेणाभिनिष्पद्यते यः, स किं परस्मादात्मनः पृथगेव भवति, उत अविभागेनैवावतिष्ठत इति वीक्षायाम् , [‘स तत्र पर्येति’ (छा. उ. ८ । १२ । ३)](https://advaitasharada.sringeri.net/display/bhashya/Chandogya?page=8&id=Ch_C08_S12_V03&hl=स तत्र पर्येति) इत्यधिकरणाधिकर्तव्यनिर्देशात् [‘ज्योतिरुपसम्पद्य’ (छा. उ. ८ । १२ । ३)](https://advaitasharada.sringeri.net/display/bhashya/Chandogya?page=8&id=Ch_C08_S12_V03&hl=ज्योतिरुपसम्पद्य) इति च कर्तृकर्मनिर्देशात् भेदेनैवावस्थानमिति यस्य मतिः, तं व्युत्पादयति — अविभक्त एव परेण आत्मना मुक्तोऽवतिष्ठते । कुतः ? दृष्टत्वात् ; तथा हि — [‘तत्त्वमसि’ (छा. उ. ६ । ८ । ७)](https://advaitasharada.sringeri.net/display/bhashya/Chandogya?page=6&id=Ch_C06_S08_V07&hl=तत्त्वमसि) [‘अहं ब्रह्मास्मि’ (बृ. उ. १ । ४ । १०)](https://advaitasharada.sringeri.net/display/bhashya/Brha?page=1&id=BR_C01_S04_V10&hl=अहं ब्रह्मास्मि) [‘यत्र नान्यत्पश्यति’ (छा. उ. ७ । २४ । १)](https://advaitasharada.sringeri.net/display/bhashya/Chandogya?page=7&id=Ch_C07_S24_V01&hl=यत्र नान्यत्पश्यति) [‘न तु तद्द्वितीयमस्ति ततोऽन्यद्विभक्तं यत्पश्येत्’ (बृ. उ. ४ । ३ । २३)](https://advaitasharada.sringeri.net/display/bhashya/Brha?page=4&id=BR_C04_S03_V23&hl=न तु तद्द्वितीयमस्ति ततोऽन्यद्विभक्तं यत्पश्येत्) इत्येवमादीनि वाक्यान्यविभागेनैव परमात्मानं दर्शयन्ति ; यथादर्शनमेव च फलं युक्तम् , तत्क्रतुन्यायात् ; [‘यथोदकं शुद्धे शुद्धमासिक्तं तादृगेव भवति । एवं मुनेर्विजानत आत्मा भवति गौतम’ (क. उ. २ । १ । १५)](https://advaitasharada.sringeri.net/display/bhashya/Kathaka?page=2&id=Ka_C02_S01_V15&hl=यथोदकं शुद्धे शुद्धमासिक्तं तादृगेव भवति । एवं मुनेर्विजानत आत्मा भवति गौतम) इति च एवमादीनि मुक्तस्वरूपनिरूपणपराणि वाक्यान्यविभागमेव दर्शयन्ति ; नदीसमुद्रादिनिदर्शनानि च । भेदनिर्देशस्तु अभेदेऽप्युपचर्यते [‘स भगवः कस्मिन्प्रतिष्ठित इति स्वे महिम्नि’ (छा. उ. ७ । २४ । १)](https://advaitasharada.sringeri.net/display/bhashya/Chandogya?page=7&id=Ch_C07_S24_V01&hl=स भगवः कस्मिन्प्रतिष्ठित इति स्वे महिम्नि) इति, [‘आत्मरतिरात्मक्रीडः’ (छा. उ. ७ । २५ । २)](https://advaitasharada.sringeri.net/display/bhashya/Chandogya?page=7&id=Ch_C07_S25_V02&hl=आत्मरतिरात्मक्रीडः) इति च एवमादिदर्शनात् ॥ ४ ॥
