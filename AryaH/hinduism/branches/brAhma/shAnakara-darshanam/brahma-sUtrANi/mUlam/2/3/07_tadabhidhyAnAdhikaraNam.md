+++
title = "०७ तदभिध्यानाधिकरणम्"

+++

## १३ तदभिध्यानादेव तु तल्लिङ्गात्सः ॥

किमिमानि वियदादीनि भूतानि स्वयमेव स्वविकारान्सृजन्ति, आहोस्वित्परमेश्वर एव तेन तेन आत्मनावतिष्ठमानोऽभिध्यायन् तं तं विकारं सृजतीति सन्देहे सति, प्राप्तं तावत् — स्वयमेव सृजन्तीति । कुतः ? [‘ आकाशाद्वायुर्वायोरग्निः’ (तै. उ. २ । १ । १)](https://advaitasharada.sringeri.net/display/bhashya/Taitiriya?page=2&id=T_C02_S01_V01&hl= आकाशाद्वायुर्वायोरग्निः) इत्यादिस्वातन्त्र्यश्रवणात् । ननु अचेतनानां स्वतन्त्राणां प्रवृत्तिः प्रतिषिद्धा ; नैष दोषः — [‘ तत्तेज ऐक्षत’ (छा. उ. ६ । २ । ३)](https://advaitasharada.sringeri.net/display/bhashya/Chandogya?page=6&id=Ch_C06_S02_V03&hl= तत्तेज ऐक्षत) [‘ ता आप ऐक्षन्त’ (छा. उ. ६ । २ । ४)](https://advaitasharada.sringeri.net/display/bhashya/Chandogya?page=6&id=Ch_C06_S02_V04&hl= ता आप ऐक्षन्त) इति च भूतानामपि चेतनत्वश्रवणादिति ॥

एवं प्राप्ते, अभिधीयते — स एव परमेश्वरस्तेन तेन आत्मना अवतिष्ठमानोऽभिध्यायन् तं तं विकारं सृजतीति । कुतः ? तल्लिङ्गात् । तथा हि शास्त्रम् — [‘ यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयति’ (बृ. उ. ३ । ७ । ३)](https://advaitasharada.sringeri.net/display/bhashya/Brha?page=3&id=BR_C03_S07_V03&hl= यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयति) इत्येवंजातीयकम् — साध्यक्षाणामेव भूतानां प्रवृत्तिं दर्शयति ; तथा [‘ सोऽकामयत बहु स्यां प्रजायेयेति’ (तै. उ. २ । ६ । १)](https://advaitasharada.sringeri.net/display/bhashya/Taitiriya?page=2&id=T_C02_S06_V01&hl= सोऽकामयत बहु स्यां प्रजायेयेति) इति प्रस्तुत्य, [‘ सच्च त्यच्चाभवत्’ (तै. उ. २ । ६ । १)](https://advaitasharada.sringeri.net/display/bhashya/Taitiriya?page=2&id=T_C02_S06_V01&hl= सच्च त्यच्चाभवत्) , [‘ तदात्मानꣳ स्वयमकुरुत’ (तै. उ. २ । ७ । १)](https://advaitasharada.sringeri.net/display/bhashya/Taitiriya?page=2&id=T_C02_S07_V01&hl= तदात्मानꣳ स्वयमकुरुत) इति च तस्यैव च सर्वात्मभावं दर्शयति । यत्तु ईक्षणश्रवणमप्तेजसोः, तत्परमेश्वरावेशवशादेव द्रष्टव्यम् — [‘ नान्योऽतोऽस्ति द्रष्टा’ (बृ. उ. ३ । ७ । २३)](https://advaitasharada.sringeri.net/display/bhashya/Brha?page=3&id=BR_C03_S07_V23&hl= नान्योऽतोऽस्ति द्रष्टा) इतीक्षित्रन्तरप्रतिषेधात् , प्रकृतत्वाच्च सत ईक्षितुः [‘ तदैक्षत बहु स्यां प्रजायेयेति’ (तै. उ. २ । ६ । १)](https://advaitasharada.sringeri.net/display/bhashya/Taitiriya?page=2&id=T_C02_S06_V01&hl= तदैक्षत बहु स्यां प्रजायेयेति) इत्यत्र ॥ १३ ॥
