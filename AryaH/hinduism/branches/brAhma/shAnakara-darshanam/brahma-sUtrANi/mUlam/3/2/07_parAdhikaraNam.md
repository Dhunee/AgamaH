+++
title = "०७ पराधिकरणम्"

+++

यदेतत् निरस्तसमस्तप्रपञ्चं ब्रह्म निर्धारितम् , अस्मात्परम् अन्यत्तत्त्वमस्ति नास्तीति श्रुतिविप्रतिपत्तेः संशयः । कानिचिद्धि वाक्यानि आपातेनैव प्रतिभासमानानि ब्रह्मणोऽपि परम् अन्यत्तत्त्वं प्रतिपादयन्तीव ; तेषां हि परिहारमभिधातुमयमुपक्रमः क्रियते —

## ३१ परमतः सेतून्मानसम्बन्धभेदव्यपदेशेभ्यः ॥

परम् अतो ब्रह्मणः अन्यत्तत्त्वं भवितुमर्हति । कुतः ? सेतुव्यपदेशात् उन्मानव्यपदेशात् सम्बन्धव्यपदेशात् भेदव्यपदेशाच्च । सेतुव्यपदेशस्तावत् — [‘अथ य आत्मा स सेतुर्विधृतिः’ (छा. उ. ८ । ४ । १)](https://advaitasharada.sringeri.net/display/bhashya/Chandogya?page=8&id=Ch_C08_S04_V01&hl=अथ य आत्मा स सेतुर्विधृतिः) इत्यात्मशब्दाभिहितस्य ब्रह्मणः सेतुत्वं सङ्कीर्तयति ; सेतुशब्दश्च हि लोके जलसन्तानविच्छेदकरे मृद्दार्वादिप्रचये प्रसिद्धः ; इह च सेतुशब्दः आत्मनि प्रयुक्त इति लौकिकसेतोरिव आत्मसेतोरन्यस्य वस्तुनोऽस्तित्वं गमयति ; [‘सेतुं तीर्त्वा’ (छा. उ. ८ । ४ । २)](https://advaitasharada.sringeri.net/display/bhashya/Chandogya?page=8&id=Ch_C08_S04_V02&hl=सेतुं तीर्त्वा) इति च तरतिशब्दप्रयोगात् — यथा लौकिकं सेतुं तीर्त्वा जाङ्गलमसेतुं प्राप्नोति, एवमात्मानं सेतुं तीर्त्वा अनात्मानमसेतुं प्राप्नोतीति गम्यते । उन्मानव्यपदेशश्च भवति — तदेतद्ब्रह्म चतुष्पात् अष्टाशफं षोडशकलमिति ; यच्च लोके उन्मितम् एतावदिदमिति परिच्छिन्नं कार्षापणादि, ततोऽन्यद्वस्त्वस्तीति प्रसिद्धम् ; तथा ब्रह्मणोऽप्युन्मानात् ततोऽन्येन वस्तुना भवितव्यमिति गम्यते । तथा सम्बन्धव्यपदेशो भवति — [‘सता सोम्य तदा सम्पन्नो भवति’ (छा. उ. ६ । ८ । १)](https://advaitasharada.sringeri.net/display/bhashya/Chandogya?page=6&id=Ch_C06_S08_V01&hl=सता सोम्य तदा सम्पन्नो भवति) इति, [‘शारीर आत्मा’ (तै. उ. २ । ३ । १)](https://advaitasharada.sringeri.net/display/bhashya/Taitiriya?page=2&id=T_C02_S03_V01&hl=शारीर आत्मा) [‘प्राज्ञेनात्मना सम्परिष्वक्तः’ (बृ. उ. ४ । ३ । २१)](https://advaitasharada.sringeri.net/display/bhashya/Brha?page=4&id=BR_C04_S03_V21&hl=प्राज्ञेनात्मना सम्परिष्वक्तः) इति च ; मितानां च मितेन सम्बन्धो दृष्टः, यथा नराणां नगरेण ; जीवानां च ब्रह्मणा सम्बन्धं व्यपदिशति सुषुप्तौ ; अतः ततः परमन्यदमितमस्तीति गम्यते । भेदव्यपदेशश्च एनमर्थं गमयति ; तथा हि — [‘अथ य एषोऽन्तरादित्ये हिरण्मयः पुरुषो दृश्यते’ (छा. उ. १ । ६ । ६)](https://advaitasharada.sringeri.net/display/bhashya/Chandogya?page=1&id=Ch_C01_S06_V06&hl=अथ य एषोऽन्तरादित्ये हिरण्मयः पुरुषो दृश्यते) इत्यादित्याधारमीश्वरं व्यपदिश्य, ततो भेदेन अक्ष्याधारमीश्वरं व्यपदिशति — [‘अथ य एषोऽन्तरक्षिणि पुरुषो दृश्यते’ (छा. उ. १ । ७ । ५)](https://advaitasharada.sringeri.net/display/bhashya/Chandogya?page=1&id=Ch_C01_S07_V05&hl=अथ य एषोऽन्तरक्षिणि पुरुषो दृश्यते) इति ; अतिदेशं च अस्य अमुना रूपादिषु करोति — [‘तस्यैतस्य तदेव रूपं यदमुष्य रूपं यावमुष्य गेष्णौ तौ गेष्णौ यन्नाम तन्नाम’ (छा. उ. १ । ७ । ५)](https://advaitasharada.sringeri.net/display/bhashya/Chandogya?page=1&id=Ch_C01_S07_V05&hl=तस्यैतस्य तदेव रूपं यदमुष्य रूपं यावमुष्य गेष्णौ तौ गेष्णौ यन्नाम तन्नाम) इति ; सावधिकं च ईश्वरत्वमुभयोर्व्यपदिशति — [‘ये चामुष्मात्पराञ्चो लोकास्तेषां चेष्टे देवकामानां च’ (छा. उ. १ । ६ । ८)](https://advaitasharada.sringeri.net/display/bhashya/Chandogya?page=1&id=Ch_C01_S06_V08&hl=ये चामुष्मात्पराञ्चो लोकास्तेषां चेष्टे देवकामानां च) इत्येकस्य, [‘ये चैतस्मादर्वाञ्चो लोकास्तेषां चेष्टे मनुष्यकामानां च’ (छा. उ. १ । ७ । ६)](https://advaitasharada.sringeri.net/display/bhashya/Chandogya?page=1&id=Ch_C01_S07_V06&hl=ये चैतस्मादर्वाञ्चो लोकास्तेषां चेष्टे मनुष्यकामानां च) इत्येकस्य, यथा इदं मागधस्य राज्यम् , इदं वैदेहस्येति । एवमेतेभ्यः सेत्वादिव्यपदेशेभ्यो ब्रह्मणः परमस्तीति ॥ ३१ ॥

एवं प्राप्ते, प्रतिपाद्यते —

## ३२ सामान्यात्तु ॥

तुशब्देन प्रदर्शितां प्राप्तिं निरुणद्धि । न ब्रह्मणोऽन्यत् किञ्चिद्भवितुमर्हति, प्रमाणाभावात् — न ह्यन्यस्यास्तित्वे किञ्चित्प्रमाणमुपलभामहे ; सर्वस्य हि जनिमतो वस्तुजातस्य जन्मादि ब्रह्मणो भवतीति निर्धारितम् , अनन्यत्वं च कारणात् कार्यस्य ; न च ब्रह्मव्यतिरिक्तं किञ्चित् अजं सम्भवति, [‘सदेव सोम्येदमग्र आसीदेकमेवाद्वितीयम्’ (छा. उ. ६ । २ । १)](https://advaitasharada.sringeri.net/display/bhashya/Chandogya?page=6&id=Ch_C06_S02_V01&hl=सदेव सोम्येदमग्र आसीदेकमेवाद्वितीयम्) इत्यवधारणात् ; एकविज्ञानेन च सर्वविज्ञानप्रतिज्ञानात् न ब्रह्मव्यतिरिक्तवस्त्वस्तित्वमवकल्पते । ननु सेत्वादिव्यपदेशाः ब्रह्मव्यतिरिक्तं तत्त्वं सूचयन्तीत्युक्तम् ; नेत्युच्यते — सेतुव्यपदेशस्तावत् न ब्रह्मणो बाह्यस्य सद्भावं प्रतिपादयितुं क्षमते ; सेतुरात्मेति हि आह, न अतः परमस्तीति ; तत्र परस्मिन् असति सेतुत्वं नावकल्पत इति परं किमपि कल्प्येत ; न चैतत् न्याय्यम् ; हठो हि अप्रसिद्धकल्पना ; अपि च सेतुव्यपदेशादात्मनो लौकिकसेतुनिदर्शनेन सेतुबाह्यवस्तुतां प्रसञ्जयता मृद्दारुमयतापि प्रासङ्क्ष्यत ; न चैतन्न्याय्यम् , अजत्वादिश्रुतिविरोधात् ; सेतुसामान्यात्तु सेतुशब्द आत्मनि प्रयुक्त इति श्लिष्यते ; जगतस्तन्मर्यादानां च विधारकत्वं सेतुसामान्यमात्मनः ; अतः सेतुरिव सेतुः — इति प्रकृत आत्मा स्तूयते । ‘सेतुं तीर्त्वा’ इत्यपि तरतिः अतिक्रमासम्भवात् प्राप्नोत्यर्थ एव वर्तते — यथा व्याकरणं तीर्ण इति प्राप्तः उच्यते, न अतिक्रान्तः, तद्वत् ॥ ३२ ॥

## ३३ बुद्ध्यर्थः पादवत् ॥

यदप्युक्तम् — उन्मानव्यपदेशादस्ति परमिति, तत्राभिधीयते — उन्मानव्यपदेशोऽपि न ब्रह्मव्यतिरिक्तवस्त्वस्तित्वप्रतिपत्त्यर्थः । किमर्थस्तर्हि ? बुद्ध्यर्थः, उपासनार्थ इति यावत् ; चतुष्पादष्टाशफं षोडशकलमित्येवंरूपा — बुद्धिः कथं नु नाम ब्रह्मणि स्थिरा स्यादिति — विकारद्वारेण ब्रह्मण उन्मानकल्पनैव क्रियते ; न हि अविकारेऽनन्ते ब्रह्मणि सर्वैः पुम्भिः शक्या बुद्धिः स्थापयितुम् , मन्दमध्यमोत्तमबुद्धित्वात् पुंसामिति । पादवत् — यथा मनआकाशयोरध्यात्ममधिदैवतं च ब्रह्मप्रतीकयोराम्नातयोः, चत्वारो वागादयो मनःसम्बन्धिनः पादाः कल्प्यन्ते, चत्वारश्च अग्न्यादय आकाशसम्बन्धिनः — आध्यानाय — तद्वत् । अथवा पादवदिति — यथा कार्षापणे पादविभागो व्यवहारप्राचुर्याय कल्प्यते — न हि सकलेनैव कार्षापणेन सर्वदा सर्वे जना व्यवहर्तुमीशते, क्रयविक्रये परिमाणानियमात् — तद्वदित्यर्थः ॥ ३३ ॥

## ३४ स्थानविशेषात्प्रकाशादिवत् ॥

इह सूत्रे द्वयोरपि सम्बन्धभेदव्यपदेशयोः परिहारोऽभिधीयते । यदप्युक्तम् — सम्बन्धव्यपदेशात् भेदव्यपदेशाच्च परमतः स्यादिति, तदप्यसत् ; यत एकस्यापि स्थानविशेषापेक्षया एतौ व्यपदेशावुपपद्येते । सम्बन्धव्यपदेशे तावदयमर्थः — बुद्ध्याद्युपाधिस्थानविशेषयोगादुद्भूतस्य विशेषविज्ञानस्य उपाध्युपशमे य उपशमः, स परमात्मना सम्बन्धः — इत्युपाध्यपेक्षया उपचर्यते, न परिमितत्वापेक्षया । तथा भेदव्यपदेशोऽपि ब्रह्मण उपाधिभेदापेक्षयैव उपचर्यते, न स्वरूपभेदापेक्षया । प्रकाशादिवदिति उपमोपादानम् — यथा एकस्य प्रकाशस्य सौर्यस्य चान्द्रमसस्य वा उपाधियोगादुपजातविशेषस्य उपाध्युपशमात्सम्बन्धव्यपदेशो भवति, उपाधिभेदाच्च भेदव्यपदेशः ; यथा वा सूचीपाशाकाशादिषूपाध्यपेक्षयैवैतौ सम्बन्धभेदव्यपदेशौ भवतः — तद्वत् ॥ ३४ ॥

## ३५ उपपत्तेश्च ॥

उपपद्यते च अत्र ईदृश एव सम्बन्धः, नान्यादृशः — [‘स्वमपीतो भवति’ (छा. उ. ६ । ८ । १)](https://advaitasharada.sringeri.net/display/bhashya/Chandogya?page=6&id=Ch_C06_S08_V01&hl=स्वमपीतो भवति) इति हि स्वरूपसम्बन्धमेनमामनन्ति ; स्वरूपस्य च अनपायित्वात् न नरनगरन्यायेन सम्बन्धो घटते ; उपाधिकृतस्वरूपतिरोभावात्तु [‘स्वमपीतो भवति’ (छा. उ. ६ । ८ । १)](https://advaitasharada.sringeri.net/display/bhashya/Chandogya?page=6&id=Ch_C06_S08_V01&hl=स्वमपीतो भवति) इत्युपपद्यते । तथा भेदोऽपि नान्यादृशः सम्भवति, बहुतरश्रुतिप्रसिद्धैकेश्वरत्वविरोधात् ; तथा च श्रुतिरेकस्याप्याकाशस्य स्थानकृतं भेदव्यपदेशमुपपादयति — [‘योऽयं बहिर्धा पुरुषादाकाशः’ (छा. उ. ३ । १२ । ७)](https://advaitasharada.sringeri.net/display/bhashya/Chandogya?page=3&id=Ch_C03_S12_V07&hl=योऽयं बहिर्धा पुरुषादाकाशः) [‘योऽयमन्तः पुरुष आकाशः’ (छा. उ. ३ । १२ । ८)](https://advaitasharada.sringeri.net/display/bhashya/Chandogya?page=3&id=Ch_C03_S12_V08&hl=योऽयमन्तः पुरुष आकाशः) [‘योऽयमन्तर्हृदय आकाशः’ (छा. उ. ३ । १२ । ९)](https://advaitasharada.sringeri.net/display/bhashya/Chandogya?page=3&id=Ch_C03_S12_V09&hl=योऽयमन्तर्हृदय आकाशः) इति ॥ ३५ ॥

## ३६ तथाऽन्यप्रतिषेधात् ॥

एवं सेत्वादिव्यपदेशान् परपक्षहेतूनुन्मथ्य सम्प्रति स्वपक्षं हेत्वन्तरेणोपसंहरति । तथाऽन्यप्रतिषेधादपि न ब्रह्मणः परं वस्त्वन्तरमस्तीति गम्यते ; तथा हि — [‘स एवाधस्तात्’ (छा. उ. ७ । २५ । १)](https://advaitasharada.sringeri.net/display/bhashya/Chandogya?page=7&id=Ch_C07_S25_V01&hl=स एवाधस्तात्) [‘अहमेवाधस्तात्’ (छा. उ. ७ । २५ । १)](https://advaitasharada.sringeri.net/display/bhashya/Chandogya?page=7&id=Ch_C07_S25_V01&hl=अहमेवाधस्तात्) [‘आत्मैवाधस्तात्’ (छा. उ. ७ । २५ । २)](https://advaitasharada.sringeri.net/display/bhashya/Chandogya?page=7&id=Ch_C07_S25_V02&hl=आत्मैवाधस्तात्) [‘सर्वं तं परादाद्योऽन्यत्रात्मनः सर्वं वेद’ (बृ. उ. २ । ४ । ६)](https://advaitasharada.sringeri.net/display/bhashya/Brha?page=2&id=BR_C02_S04_V06&hl=सर्वं तं परादाद्योऽन्यत्रात्मनः सर्वं वेद) ‘ब्रह्मैवेदं सर्वम्’ [‘आत्मैवेदꣳ सर्वम्’ (छा. उ. ७ । २५ । २)](https://advaitasharada.sringeri.net/display/bhashya/Chandogya?page=7&id=Ch_C07_S25_V02&hl=आत्मैवेदꣳ सर्वम्) [‘नेह नानास्ति किञ्चन’ (बृ. उ. ४ । ४ । १९)](https://advaitasharada.sringeri.net/display/bhashya/Brha?page=4&id=BR_C04_S04_V19&hl=नेह नानास्ति किञ्चन) [‘यस्मात्परं नापरमस्ति किञ्चित्’ (श्वे. उ. ३ । ९)](https://advaitasharada.sringeri.net/display/bhashya/svt?page=3&id=SV_C03_V09&hl=यस्मात्परं नापरमस्ति किञ्चित्) [‘तदेतद्ब्रह्मापूर्वमनपरमनन्तरमबाह्यम्’ (बृ. उ. २ । ५ । १९)](https://advaitasharada.sringeri.net/display/bhashya/Brha?page=2&id=BR_C02_S05_V19&hl=तदेतद्ब्रह्मापूर्वमनपरमनन्तरमबाह्यम्) इत्येवमादीनि वाक्यानि स्वप्रकरणस्थानि अन्यार्थत्वेन परिणेतुमशक्यानि ब्रह्मव्यतिरिक्तं वस्त्वन्तरं वारयन्ति । सर्वान्तरश्रुतेश्च न परमात्मनोऽन्यः अन्तरात्मा अस्तीत्यवगम्यते ॥ ३६ ॥

## ३७ अनेन सर्वगतत्वमायामशब्दादिभ्यः ॥

अनेन सेत्वादिव्यपदेशनिराकरणेन अन्यप्रतिषेधसमाश्रयणेन च सर्वगतत्वमप्यात्मनः सिद्धं भवति ; अन्यथा हि तन्न सिध्येत् । सेत्वादिव्यपदेशेषु हि मुख्येष्वङ्गीक्रियमाणेषु परिच्छेद आत्मनः प्रसज्येत, सेत्वादीनामेवमात्मकत्वात् ; तथा अन्यप्रतिषेधेऽप्यसति, वस्तु वस्त्वन्तराद्व्यावर्तत इति परिच्छेद एव आत्मनः प्रसज्येत । सर्वगतत्वं च अस्य आयामशब्दादिभ्योऽवगम्यते ; आयामशब्दः व्याप्तिवचनः शब्दः ; [‘यावान्वा अयमाकाशस्तावानेषोऽन्तर्हृदय आकाशः’ (छा. उ. ८ । १ । ३)](https://advaitasharada.sringeri.net/display/bhashya/Chandogya?page=8&id=Ch_C08_S01_V03&hl=यावान्वा अयमाकाशस्तावानेषोऽन्तर्हृदय आकाशः) ‘आकाशवत्सर्वगतश्च नित्यः’ [‘ज्यायान्दिवः’ (छा. उ. ३ । १४ । ३)](https://advaitasharada.sringeri.net/display/bhashya/Chandogya?page=3&id=Ch_C03_S14_V03&hl=ज्यायान्दिवः) ‘ज्यायानाकाशात्’ (श. ब्रा. १० । ६ । ३ । २) [‘नित्यः सर्वगतः स्थाणुरचलोऽयं सनातनः’ (भ. गी. २ । २४)](https://advaitasharada.sringeri.net/display/bhashya/Gita?page=2&id=BG_C02_V24&hl=नित्यः सर्वगतः स्थाणुरचलोऽयं सनातनः) इत्येवमादयो हि श्रुतिस्मृतिन्यायाः सर्वगतत्वमात्मनोऽवबोधयन्ति ॥ ३७ ॥
